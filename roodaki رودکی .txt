
_________________________________________________________________________

 رودکی - قصاید و قطعات

 شمارهٔ ۱

گر من این دوستی تو ببرم تا لب گور / بزنم نعره ولیکن ز تو بینم هنرا
اثر میر نخواهم که بماند به جهان / میر خواهم که بماند به جهان در اثرا
هر که را رفت، همی باید رفته شمری / هر که را مرد، همی باید مرده شمرا


 شمارهٔ ۲

به حق نالم ز هجر دوست زارا / سحرگاهان چو بر گلبن هزارا
قضا، گر داد من نستاند از تو / ز سوز دل بسوزانم قضا را
چو عارض برفروزی می‌بسوزد / چو من پروانه بر گردت هزارا
نگنجم در لحد، گر زان که لختی / نشینی بر مزارم سوکوارا
جهان این است و چونین بود تا بود / و همچونین بود اینند بارا
به یک گردش به شاهنشاهی آرد / دهد دیهیم و تاج و گوشوارا
توشان زیر زمین فرسوده کردی / زمین داده مر ایشان را زغارا
از آن جان تو لختی خون فسرده / سپرده زیر پای اندر سپارا


 شمارهٔ ۳

به نام نیک تو، خواجه، فریفته نشوم / که نام نیک تو دامست و زرق‌مر نان را
کسی که دام کند نام نیک از پی نان / یقین بدان تو که دامست نانش مر جان را


 شمارهٔ ۴

دلا، تا کی همی جویی منی را؟ / چه داری دوست هرزه دشمنی را؟
چرا جویی وفا از بی وفایی؟ / چه کوبی بیهده سرد آهنی را؟
ایا سوسن بناگوشی ، که داری / به رشک خویشتن هر سوسنی را
یکی زین برزن نا راه برشو / که بر آتش نشانی برزنی را
دل من ارزنی، عشق تو کوهی / چه سایی زیر کوهی ارزنی را؟
ببخشا، ای پسر، بر من ببخشا / مکش در عشق خیره چون منی را
بیا، اینک نگه کن رودکی را / اگر بی جان روان خواهی تنی را


 شمارهٔ ۵

گرفت خواهم زلفین عنبرین ترا / به بوسه نقش‌کنم برگ یاسمین ترا
هر آن زمین که تو یک ره برو قدم بنهی / هزار سجده برم خاک آن زمین ترا
هزار بوسه دهم بر سخای نامهٔ تو / اگر ببینم بر مهر او نگین ترا
به تیغ هندی گو: دست من جدا بکنند / اگر بگیرم روزی من آستین ترا
اگر چه خامش مردم که شعر باید گفت / زبان من به روی گردد آفرین ترا


 شمارهٔ ۶

پوپک دیدم به حوالی سرخس / بانگک بر برده به ابر اندرا
چادرکی دیدم رنگین برو / رنگ بسی گونه بر آن چادرا
ای پرغونه و باژگونه جهان / مانده من از تو به شگفت اندرا


 شمارهٔ ۷

جهانا! چه بینی تو از بچگان / که گه مادری، گاه مادندرا؟
نه پاذیر باید تو را نه ستون / نه دیوار خشت و نه زآهن درا


 شمارهٔ ۸

کس فرستاد به سر اندر عیار مرا / که: مکن یاد به شعر اندر بسیار مرا


 شمارهٔ ۹

با عاشقان نشین و همه عاشقی گزین / با هر که نیست عاشق کم کن قرینیا
باشد گه وصال ببینند روی دوست / تو نیز در میانهٔ ایشان ببینیا
تا اندران میانه، که بینند روی او / تو نیز در میانهٔ ایشان نشینیا


 شمارهٔ ۱۰

آمد بهار خرم با رنگ و بوی طیب / با صد هزار نزهت و آرایش عجیب
شاید که مرد پیر بدین گه شود جوان / گیتی بدیل یافت شباب از پی مشیب</p>

</div>
</div>
<div class="b">
<div class="m1">
<p>چرخ بزرگوار یکی لشکری بکرد</p>
</div>
<div class="m2">
<p>لشکرش ابر تیره و باد صبا نقیب
نفاط برق روشن و تندرش طبل زن</p>
</div>

<div class="m2">
<p>دیدم هزار خیل و ندیدم چنین مهیب</p>
</div>
</div>
<div class="b">
<div class="m1">
<p>آن ابر بین، که گرید چون مرد سوکوار / و آن رعد بین، که نالد چون عاشق کئیب
یک چند روزگار، جهان دردمند بود / به شد، که یافت بوی سمن باد را طبیب</p>
</div>

</div>
<div class="b">
<div class="m1">
<p>باران مشکبوی ببارید نو به نو</p>
</div>
<div class="m2">
<p>وز برگ بر کشید یکی حلهٔ قشیب
کنجی که برف پیش همی داشت گل گرفت</p>
</div>
<div class="m2">

<p>هر جو یکی که خشک همی بود شد رطیب</p>
</div>
</div>
<div class="b">
<div class="m1">
<p>تندر میان دشت همی باد بردمد / برق از میان ابر همی برکشد قضیب
لاله میان کشت بخندد همی ز دور</p>

</div>
<div class="m2">
<p>چون پنجهٔ عروس به حنّا شده خضیب</p>
</div>
</div>
<div class="b">
<div class="m1">
<p>بلبل همی بخواند در شاخسار بید / سار از درخت سرو مرو را شده مجیب
اکنون خورید باده و اکنون زیید شاد / کاکنون برد نصیب حبیب از بر حبیب</p>

</div>
</div>
<div class="b">
<div class="m1">
<p>ساقی گزین و باده و می خور به بانگ زیر</p>
</div>
<div class="m2">
<p>کز کشت سار نالد و از باغ عندلیب
هر چند نوبهار جهان است به چشم خوب</p>
</div>

<div class="m2">
<p>دیدار خواجه خوب تر، آن مهتر حسیب</p>
</div>
</div>
<div class="b">
<div class="m1">
<p>شیب تو با فراز وفراز تو با نشیب / فرزند آدمی به تو اندر به شیب و تیب


 شمارهٔ ۱۱

گل صدبرگ و مشک و عنبر وسیب / یاسمین سپید و مورد بزیب
این همه یکسره تمام شدست / نزد تو، ای بت ملوک فریب
شب عاشقت لیله‌القدرست / چون تو بیرون کنی رخ از جلبیب
به حجاب اندرون شود خورشید / گر تو برداری از دو لاله حجیب
وآن زنخدان بسیب ماند راست / اگر از مشک خال دارد سیب


 شمارهٔ ۱۲

با خردومند بی‌وفا بود این بخت / خویشتن خویش را بکوش تو یک لخت
خود خور و خود ده، کجا نبود پشیمان / هر که بداد وبخورد از آن چه که بلفخت


 شمارهٔ ۱۳

رودکی چنگ بر گرفت و نواخت / باده انداز، کو سرود انداخت
زان عقیقین میی، که هر که بدید / از عقیق گداخته نشناخت
هر دو یک گوهرند، لیک به طبع / این بیفسرد و آن دگر بگداخت
نابسوده دو دست رنگین کرد / ناچشیده به تارک اندر تاخت


 شمارهٔ ۱۴

آن صحن چمن، که از دم دی / گفتی: دم گرگ یا پلنگ است
اکنون ز بهار مانوی طبع / پرنقش و نگار همچو ژنگ است
بر کشتی عمر تکیه کم کن / کاین نیل نشیمن نهنگ است


 شمارهٔ ۱۵

به سرای سپنج مهمان را / دل نهادن همیشگی نه رواست
زیر خاک اندرونت باید خفت / گر چه اکنونت خواب بر دیباست
با کسان بودنت چه سود کند؟ / که به گور اندرون شدن تنهاست
یار تو زیر خاک مور و مگس / چشم بگشا، ببین: کنون پیداست
آن که زلفین و گیسویت پیراست / گر چه دینار یا درمش بهاست
چون ترا دید زردگونه شده / سرد گردد دلش، نه نابیناست


 شمارهٔ ۱۶

امروز به هر حالی بغداد بخاراست / کجا میر خراسانست، پیروزی آنجاست
ساقی، تو بده باده ومطرب تو بزن رود / تا می خورم امروز، که وقت طرب ماست
می هست ودرم هست و بت لاله رخان هست / غم نیست وگر هست نصیب دل اعداست


 شمارهٔ ۱۷

این جهان پاک خواب کردار است / آن شناسد که دلش بیدار است
نیکی او به جایگاه بد است / شادی او به جای تیمار است
چه نشینی بدین جهان هموار؟ / که همه کار او نه هموار است
کنش او نه خوب و چهرش خوب / زشت کردار و خوب دیدار است


 شمارهٔ ۱۸

زمانه ، پندی آزادوار داد مرا / زمانه، چون نگری، سربه سر همه پندست
به روز نیک کسان، گفت: تا تو غم نخوری / بسا کسا! که به روز تو آرزومندست
زمانه گفت مرا: خشم خویش دار نگاه / کرا زبان نه به بندست پای دربندست


 شمارهٔ ۱۹

به خیره برشمرد سیر خورده گرسنه را / چنان که درد کسان بر دگر کسی خوارست
چو پوست روبه ببینی به خان واتگران / بدان که: تهمت او دنبهٔ به سر کارست


 شمارهٔ ۲۰

مرغ دیدی که بچه زو ببرند؟ / چاو چاوان درست چونانست
باز چون بر گرفت پرده ز روی / کروه دندان و پشت چوگانست


 شمارهٔ ۲۱

آخر هر کس از دو بیرون نیست / یا برآوردنی‌ست، یا زدنی‌ست
نه به آخر همه بفرساید؟ / هرکه انجام راست فرسدنی‌ست


 شمارهٔ ۲۲

چون تیغ به دست آری، مردم نتوان کشت / نزدیک خداوند بدی نیست فرامشت
این تیغ نه از بهر ستمکاران کردند / انگور نه از بهر نبیذ است به چرخشت
عیسی به رهی دید یکی کشته فتاده / حیران شد و بگرفت به دندان سر انگشت
گفتا که: که را کشتی تا کشته شدی زار؟ / تا باز که او را بکشد؟ آن که تو را کشت
انگشت مکن رنجه به در کوفتن کس / تا کس نکند رنجه به در کوفتنت مشت


 شمارهٔ ۲۳

مهر مفگن برین سرای سپنج / کین جهان پاک بازیی نیرنج
نیک او را فسانه واری شو / بد او را کمرت سخت بتنج


 شمارهٔ ۲۴

پیشم آمد بامداد آن دلبر از راه شکوخ / با دو رخ از شرم لعل و با دو چشم از سحر شوخ
آستین بگرفتمش، گفتم که: مهمان من آی / داد پوشیده جوابم: مورد و انجیر و کلوخ


 شمارهٔ ۲۵

ای روی تو چو روز دلیل موحدان / وی موی تو چنان چو شب ملحد از لحد
ای من مقدم از همه عشاق، چون تویی / مر حسن را مقدم، چون از کلام قد
مکی به کعبه فخر کند، مصریان به نیل / ترسا به اسقف و علوی بافتخار جد
فخر رهی بدان دو سیه چشمکان توست / کآمد پدید زیر نقاب از بر دو خد


 شمارهٔ ۲۶

شاد زی با سیاه چشمان، شاد / که جهان نیست جز فسانه و باد
زآمده شادمان بباید بود / وز گذشته نکرد باید یاد
من و آن جعد موی غالیه بوی / من و آن ماهروی حورنژاد
نیک بخت آن کسی که داد و بخورد / شوربخت آن که او نخورد و نداد
باد و ابر است این جهان، افسوس! / باده پیش آر، هر چه باداباد
شاد بوده‌ست از این جهان هرگز / هیچ کس؟ تا از او تو باشی شاد
داد دیده‌ست از او به هیچ سبب / هیچ فرزانه؟ تا تو بینی داد


 شمارهٔ ۲۷

جهان به کام خداوند باد و دیر زیاد / برو به هیچ حوادث زمانه دست مداد
درست و راست کناد این مثل خدای ورا / اگر ببست یکی در، هزار در بگشاد
خدای عرش جهان را چنین نهاد نهاد / که گاه مردم شادان و گه بود ناشاد
... این مصرع ساقط شده ... / خدای چشم بد از ملک تو بگرداناد


 شمارهٔ ۲۸

چهار چیز مر آزاده را زغم بخرد: / تن درست و خوی نیک و نام نیک و خرد
هر آن که ایزدش این چهار روزی کرد / سزد که شاد زید جاودان و غم نخورد


 شمارهٔ ۲۹

از دوست بهر چیز چرا بایدت آزرد؟ / کین عیش چنین باشد گه شادی و گه درد
گر خوار کند مهتر، خواری نکند عیب / چون بازنوازد، شود آن داغ جفا سرد
صد نیک به یک بد نتوان کرد فراموش / گر خار بر اندیشی خرمانتوان خورد
او خشم همی گیرد، تو عذر همی خواه / هر روز به نو یار دگر می‌نتوان کرد


 شمارهٔ ۳۰ - در مدح نصر بن احمد سامانی

حاتم طایی تویی اندر سخا / رستم دستان تویی اندر نبرد
نی، که حاتم نیست با جود تو راد / نی، که رستم نیست در جنگ تو مرد


 شمارهٔ ۳۱

چون بچهٔ کبوتر منقار سخت کرد / هموار کرد پرّ و بیوکند مویِ زرد،
کابوک را نخواهد و شاخ آرزو کند / وز شاخ سوی بام شود باز گردگرد


 شمارهٔ ۳۲ - در رثای ابوالحسن مرادی

مرد مرادی، نه همانا که مرد / مرگ چنان خواجه نه کاری‌ست خرد
جان گرامی به پدر باز داد / کالبد تیره به مادر سپرد
آن ملک با ملکی رفت باز / زنده کنون شد که تو گویی: بمرد
کاه نبد او، که به بادی پرید / آب نبد او، که به سرما فسرد
شانه نبود او، که به مویی شکست / دانه نبود او، که زمینش فشرد
گنج زری بود در این خاکدان / کاو دو جهان را به جوی می‌شمرد
قالب خاکی سوی خاکی فکند / جان و خرد سوی سماوات برد
جان دوم را، که ندانند خلق / مصقله‌ای کرد و به جانان سپرد
صاف بد آمیخته با درد می / بر سر خم رفت و جدا شد ز درد
در سفر افتند به هم، ای عزیز / مروزی و رازی و رومی و کرد
خانهٔ خود باز رود هر یکی / اطلس کی باشد همتای برد؟
خامش کن چون نقط، ایرا ملک / نام تو از دفتر گفتن سترد


 شمارهٔ ۳۳

زلف ترا جیم که کرد؟ آن که کرد / خال ترا نقطهٔ آن جیم کرد
وآن دهن تنگ تو گویی کسی / دانگکی نار به دو نیم کرد


 شمارهٔ ۳۴

فرشته را ز حلاوت دهان پر آب شود / چو از حرارت می‌دلبرم لبان لیسد
روان ز دیدهٔ افلاکیان شود جیحون / نصال تیرت اگر قبضهٔ کمان لیسد
به خاک خفتهٔ تیغ تو از حلاوت زخم / زبان برآورد و زخم را دهان لیسد


 شمارهٔ ۳۵ - جشن مهرگان

ملکا، جشن مهرگان آمد / جشن شاهان و خسروان آمد
خز به جای ملحم و خرگاه / بدل باغ و بوستان آمد
مورد به جای سوسن آمد باز / می به جای ارغوان آمد
تو جوانمرد و دولت تو جوان / می به بخت تو نوجوان آمد


 شمارهٔ ۳۶

گل دگر ره به گلستان آمد / وارهٔ باغ و بوستان آمد
وار آذر گذشت و شعلهٔ او / شعلهٔ لاله را زمان آمد


 شمارهٔ ۳۷ - دیر زیاد آن بزرگوار خداوند

دیر زیاد! آن بزرگوار خداوند / جان گرامی به جانش اندر پیوند
دایم بر جان او بلرزم، زیراک / مادر آزادگان کم آرد فرزند
از ملکان کس چنو نبود جوانی / راد و سخندان و شیرمرد و خردمند
کس نشناسد همی که: کوشش او چون؟ / خلق نداند همی که بخشش او چند
دست و زبان زر و در پراگند او را / نام به گیتی نه از گزاف پراگند
در دل ما شاخ مهربانی به نشاست / دل نه به بازی ز مهر خواسته برکند
همچو معماست فخر و همت او شرح / همچو ابستاست فضل و سیرت اوزند
گر چه بکوشند شاعران زمانه / مدح کسی را کسی نگوید مانند
سیرت او تخم کشت و نعمت او آب / خاطر مداح او زمین برومند
سیرت او بود وحی نامه به کسری / چون که به آیینش پندنامه بیاگند
سیرت آن شاه پندنامهٔ اصلیست / ز آن که همی روزگار گیرد از او پند
هر که سر از پند شهریار بپیچید / پای طرب را به دام گرم درافکند
کیست به گیتی خمیر مایهٔ ادبار؟ / آن که به اقبال او نباشد خرسند
هر که نخواهد همی گشایش کارش / گو: بشو و دست روزگار فروبند
ای ملک، از حال دوستانش همی ناز / ای فلک، از حال دشمنانش همی خند
آخر شعر آن کنم که اول گفتم: / دیر زیاد! آن بزرگوار خداوند


 شمارهٔ ۳۸

جز آن که مستی عشقست هیچ مستی نیست / همین بلات بسست، ای بهر بلا خرسند
خیال رزم تو گر در دل عدو گردد / ز بیم تیغ تو بندش جدا شود از بند
ز عدل تست به هم باز و صعوه را پرواز / ز حکم تست شب و روز را به هم پیوند
به خوشدلی گذران بعد ازین، که باد اجل / درخت عمر بداندیش را ز پا افگند
همیشه تا که بود از زمانه نام و نشان / مدام تا که بود گردش سپهر بلند
به بزم عیش و طرب باد نیک‌خواه تو شاد / حسود جاه تو بادا ز غصه زار و نژند


 شمارهٔ ۳۹

نیز ابا نیکوان نمایدت جنگ فند / لشکر فریادنی، خواسته‌نی سودمند
قند جداکن از وی، دور شو از زهر دند / هر چه به آخر بهست جان ترا آن پسند


 شمارهٔ ۴۰

صرصر هجر تو، ای سرو بلند / ریشهٔ عمر من از بیخ بکند
به یکی جان نتوان کرد سؤال: / کز لب لعل تو یک بوس به چند؟</p>

</div>
</div>
<div class="b">
<div class="m1">
<p>بفگند آتش اندر دل حسن</p>
</div>
<div class="m2">
<p>آن چه هجران تو از سینه فگند


 شمارهٔ ۴۱

مهتران جهان همه مردند / مرگ را سر همه فرو کردند
زیر خاک اندرون شدند آنان / که همه کوشک‌ها برآوردند
از هزاران هزار نعمت و ناز / نه به آخر به جز کفن بردند؟
بود از نعمت آن چه پوشیدند / و آن چه دادند و آن چه را خوردند


 شمارهٔ ۴۲

مرا تو راحت جانی، معاینه، نه خبر / کرا معاینه آید خبر چه سود کند؟
سپر به پیش کشیدم خدنگ قهر ترا / چو تیر بر جگر آید سپر چه سود کند؟


 شمارهٔ ۴۳

تا کی گویی که: اهل گیتی / در هستی و نیستی لئیمند؟
چون تو طمع از جهان بریدی / دانی که همه جهان کریمند


 شمارهٔ ۴۴

اگر چه عذر بسی بود روزگار نبود / چنان که بود به ناچار خویشتن بخشود
خدای را بستودم، که کردگار من است / زبانم از غزل و مدح بندگانش نسود
همه به تنبل و بند است بازگشتن او / شرنگ نوش آمیغ است و روی زراندود
بنفشه‌های طری خیل خیل بر سر کرد / چو آتشی که به گوگرد بردوید کبود
بیار و هان بده آن آفتاب کش بخوری / ز لب فرو شود و از رخان برآید زود


 شمارهٔ ۴۵ - عصا بیار که وقت عصا و انبان بود

مرا بسود و فرو ریخت هر چه دندان بود / نبود دندان، لا بل چراغ تابان بود
سپید سیم زده بود و در و مرجان بود / ستارهٔ سحری بود و قطره باران بود
یکی نماند کنون زآن همه، بسود و بریخت / چه نحس بود! همانا که نحس کیوان بود
نه نحس کیوان بود و نه روزگار دراز / چه بود؟ منت بگویم: قضای یزدان بود
جهان همیشه چنین است، گرد گردان است / همیشه تا بود آیین گرد، گردان بود
همان که درمان باشد، به جای درد شود / و باز درد، همان کاز نخست درمان بود
کهن کند به زمانی همان کجا نو بود / و نو کند به زمانی همان که خلقان بود
بسا شکسته بیابان، که باغ خرم بود / و باغ خرم گشت آن کجا بیابان بود
همی چه دانی؟ ای ماهروی مشکین موی / که حال بنده از این پیش بر چه سامان بود؟!
به زلف چوگان نازش همی کنی تو بدو / ندیدی آن گه او را که زلف چوگان بود
شد آن زمانه که رویش به سان دیبا بود / شد آن زمانه که مویش به سان قطران بود
چنان که خوبی مهمان و دوست بود عزیز / بشد که باز نیامد، عزیز مهمان بود
بسا نگار، که حیران بدی بدو در، چشم / به روی او در، چشمم همیشه حیران بود
شد آن زمانه، که او شاد بود و خرم بود / نشاط او به فزون بود و غم به نقصان بود
همی خرید و همی سخت، بیشمار درم / به شهر هر گه یک ترک نار پستان بود
بسا کنیزک نیکو، که میل داشت بدو / به شب ز یاری او نزد جمله پنهان بود
به روز چون که نیارست شد به دیدن او / نهیب خواجهٔ او بود و بیم زندان بود
نبیذ روشن و دیدار خوب و روی لطیف / اگر گران بد، زی من همیشه ارزان بود
دلم خزانهٔ پر گنج بود و گنج سخن / نشان نامهٔ ما مهر و شعر عنوان بود
همیشه شاد و ندانستمی که، غم چه بود؟ / دلم نشاط و طرب را فراخ میدان بود
بسا دلا، که به سان حریر کرده به شعر / از آن سپس که به کردار سنگ ‌و سندان بود
همیشه چشمم زی زلفکان چابک بود / همیشه گوشم زی مردم سخندان بود
عیال نه، زن و فرزند نه، مئونت نه / از این همه تنم آسوده بود و آسان بود
تو رودکی را -ای ماهرو!- کنون بینی / بدان زمانه ندیدی که این چنینان بود
بدان زمانه ندیدی که در جهان رفتی / سرود گویان، گویی هزاردستان بود
شد آن زمانه که او انس رادمردان بود / شد آن زمانه که او پیشکار میران بود
همیشه شعر ورا زی ملوک دیوان است / همیشه شعر ورا زی ملوک دیوان بود
شد آن زمانه که شعرش همه جهان بَنَوشت / شد آن زمانه که او شاعر خراسان بود
کجا به گیتی بوده‌ست نامور دهقان / مرا به خانهٔ او سیم بود و حُملان بود
که را بزرگی و نعمت ز این و آن بودی / مرا بزرگی و نعمت ز آل سامان بود
بداد میر خراسانش چل هزار درم / وزو فزونی یک پنج میر ماکان بود
ز اولیاش پراکنده نیز هشت هزار / به من رسید، بدان وقت، حال خوب آن بود
چو میر دید سخن، داد داد مردی خویش / ز اولیاش چنان کز امیر فرمان بود
کنون زمانه دگر گشت و من دگر گشتم / عصا بیار، که وقت عصا و انبان بود


 شمارهٔ ۴۶

می آرد شرف مردمی پدید / آزاده نژاد از درم خرید
می آزاده پدید آرد از بداصل / فراوان هنرست اندرین نبید
هرآن گه که خوری می خوش آن گه است / خاصه چو گل و یاسمن دمید
بسا حصن بلندا، که می گشاد / بسا کرهٔ نوزین، که بشکنید
بسا دون بخیلا، که می بخورد / کریمی به جهان در پراگنید


 شمارهٔ ۴۷

دریغ! مدحت چون درو آبدار غزل / که چابکیش نیاید همی به لفظ پدید
اساس طبع ثنایست، بل قوی‌تر ازان / ز آلت سخن آمد همی همه مانیذ


 شمارهٔ ۴۸

هر باد، که از سوی بخارا به من آید / با بوی گل و مشک و نسیم سمن آید
بر هر زن و هر مرد، کجا بروزد آن باد / گویی: مگر آن باد همی از ختن آید
نی نی، ز ختن باد چنو خوش نوزد هیچ / کان باد همی از بد معشوق من آید
هر شب نگرانم به یمن تا: تو برآیی / زیرا که سهیلی و سهیل از یمن آید
کوشم که: بپوشم، صنما، نام تو از خلق / تا نام تو کم در دهن انجمن آید
با هر که سخن گویم، اگر خواهم وگر نی / اول سخنم نام تو اندر دهن آید


 شمارهٔ ۴۹

کار همه راست، آن چنان که بباید / حال شادیست، شاد باشی، شاید
انده و اندیشه را دراز چه داری؟ / دولت خود همان کند که بباید
رای وزیران ترا به کار نیابد / هر چه صوابست بخت خود فرماید
چرخ نیارد بدیل تو ز خلایق / و آن که ترا زاد نیز چون تو نزاید
ایزد هرگز دری نبندد بر تو / تا صد دگر به بهتری نگشاید


 شمارهٔ ۵۰

دریا دو چشم و آتش بر دل همی فزاید / مردم میان دریا و آتش چگونه پاید؟
نیش نهنگ دارد، دل را همی خساید / ندهم، که ناگوارد، کایدون نه خردخاید


 شمارهٔ ۵۱

اندی که امیر ما باز آید پیروز / مرگ از پس دیدنش روا باشد و شاید
پنداشت همی حاسد: کو باز نیاید / باز آمد، تا هر شفکی ژاژ نخاید


 شمارهٔ ۵۲

کسی را که باشد بدل مهر حیدر / شود سرخ رو در دو گیتی به آور
ایا سر و بن، در تک و پوی آنم / که: فرغند آسا بپیچم به توبر


 شمارهٔ ۵۳

نگارینا، شنیدستم که: گاه محنت و راحت / سه پیراهن سلب بوده‌ست یوسف را به عمر اندر
یکی از کید شد پر خون، دوم شد چاک از تهمت / سوم یعقوب را از بوش روشن گشت چشم تر
رخم ماند بدان اول، دلم ماند بدان ثانی / نصیب من شود در وصل آن پیراهن دیگر؟


 شمارهٔ ۵۴ - بر رخش «زلف» عاشق است چو من

بر رخش زلف عاشق است چو من / لاجرم همچو منش نیست قرار
من و زلفین او نگونساریم / او چرا بر گل است و من بر خار؟
همچو چشمم توانگر است لبم / آن به لعل، این به لؤلؤ شهوار
تا به خاک اندرت نگرداند / خاک و ماک از تو بر ندارد کار
رگ که با پیشیار بنمایی / دل تو خوش کند به خوش گفتار
باد یک چند بر تو پیماید / اند کاو را روان بود بازار
لعل می را ز درج خم برکش / در کدو نیمه کن، به پیش من آر
زن و دخترش گشته مویه کنان / رخ کرده به ناخنان شدکار


 شمارهٔ ۵۵

ای عاشق دل داده بدین جای سپنجی / همچون شمنی شیفته بر صورت فرخار
امروز به اقبال تو، ای میر خراسان / هم نعمت و هم روی نکو دارم و سیار
درواز و دریواز فرو گشت و بر آمد / بیمست که: یک بار فرود آید دیوار
دیوار کهن گشته بپرداز بادیز / یک روز همه پست شود، رنجش بگذار
آن خجش ز گردنش در آویخته گویی / خیکیست پراز باد، درو ریخته از بار
آن کن که درین وقت همی کردی هر سال / خز پوش و به کاشانه رو از صفه و فروار
یاد آری و دانی که: تویی زیرک و نادان / ور یاد نداری تو سگالش کن و یادآر


 شمارهٔ ۵۶ - در مدح ابوالطیب طاهر مصعبی

مرا جود او تازه دارد همی / مگر جودش ابر است و من کشتزار
«مگر» یک سو افکن، که خود هم چنین / بیندیش و دیدهٔ خرد برگمار
ابا برق و با جستن صاعقه / ابا غلغل رعد در کوهسار
نه ماه سیامی، نه ماه فلک / که اینت غلام است و آن پیشکار
نه چون پور میر خراسان، که او / عطا را نشسته بود کردگار


 شمارهٔ ۵۷

اگر گل آرد بار آن رخان او، نه شگفت / هر آینه چو همه می‌خورد گل آرد بار
به زلف کژ ولیکن به قد و قامت راست / به تن درست ولیکن به چشمکان بیمار


 شمارهٔ ۵۸

گر شود بحر کف همت تو موج زنان / ور شود ابر سر رایت تو توفان بار
بر موالیت بپاشد همه در و گوهر / بر اعادیت ببارد همه شخکاسه و خار


 شمارهٔ ۵۹

ای خواجه، این همه که تو بر می‌دهی شمار / بادام ترّ و سیکی و بهمان و باستار
مار است این جهان و جهانجوی مارگیر / از مارگیر مار برآرد همی دمار


 شمارهٔ ۶۰

به دور عدل تو در زیر چرخ مینایی / چنان گریخت ز دهر دو رنگ، رنگ فتور
که باز شانه کند همچو باد سنبل را / به نیش چنگل خون ریز تارک عصفور


 شمارهٔ ۶۱

چرخ فلک هرگز پیدا نکرد / چون تو یکی سفلهٔ دون و ژکور
خواجه ابوالقاسم از ننگ تو / بر نکند سر به قیامت ز گور


 شمارهٔ ۶۲ - در مذمت اسب خود

بود اعور و کوسج و لنگ و پس من / نشته برو چون کلاغی بر اعور


 شمارهٔ ۶۳

وقت شبگیر بانگ نالهٔ زیر / خوشتر آید به گوشم از تکبیر
زاری زیر و این مدار شگفت / گر ز دشت اندر آورد نخجیر
تن او تیر نه، زمان به زمان / به دل اندر همی‌گذارد تیر
گاه گریان و گه بنالد زار / بامدادان و روز تا شبگیر
آن زبان‌آور و زبانش نه / خبر عاشقان کند تفسیر
گاه دیوانه را کند هشیار / گه به هشیار برنهد زنجیر


 شمارهٔ ۶۴

چاکرانت به گه رزم چو خیاطانند / گرچه خیاط نیند، ای ملک کشور گیر
به گز نیزه قد خصم تو می‌پیمایند / تا ببرند به شمشیر و بدوزند به تیر


 شمارهٔ ۶۵

همی بکشتی تا در عدو نماند شجاع / همی بدادی تا در ولی نماند فقیر
بسا کسا که بره‌ست و فرخشه بر خوانش / بسا کسا که جوین نان همی نیابد سیر
مبادرت کن و خامش مباش چندینا / اگرت بدره رساند همی به بدر منیر


 شمارهٔ ۶۶

زیرش عطارد، آن که نخوانیش جز دبیر / یک نام او عطارد و یک نام اوست تیر
عاجز شود ز اشک دو چشم و غریو من / ابر بهارگاهی و بختور در مطیر
گیتی چو گاو نیک دهد شیر مر ترا / خود باز بشکند به کرانه خنور شیر


 شمارهٔ ۶۷

زندگانی چه کوته و چه دراز / نه به آخر بمرد باید باز؟
هم به چنبر گذار خواهد بود / این رسن را، اگر چه هست دراز
خواهی اندر عنا و شدت زی / خواهی اندر امان به نعمت و ناز
خواهی اندک‌تر از جهان بپذیر / خواهی از ری بگیر تا به طراز
این همه باد و بود تو خواب است / خواب را حکم نی، مگر به مجاز
این همه روز مرگ یکسانند / نشناسی ز یک دگرشان باز
ناز، اگر خوب را سزاست به شرط / نسزد جز تو را کرشمه و ناز


 شمارهٔ ۶۸

روی به محراب نهادن چه سود؟ / دل به بخارا و بتان طراز
ایزد ما وسوسهٔ عاشقی / از تو پذیرد، نپذیرد نماز


 شمارهٔ ۶۹

زمانه اسب و تو رایض، به رای خویشت تاز / زمانه گوی و تو چوگان به رای خویشت باز
اگرچه چنگ نوازان لطیف دست بوند / فدای دست قلم باد دست چنگ نواز
تویی، که جور و بخیلی به تو گرفت نشیب / چنانکه داد و سخاوت به تو گرفت فراز


 شمارهٔ ۷۰

چون سپرم نه میان بزم به نوروز / درمه بهمن بتاز و جان عدو سوز
باز تو بی رنج باش وجان تو خرم / بانی و با رود و با نبیذ فنا روز


 شمارهٔ ۷۱ - در مدح نصر بن احمد سامانی

همی برآیم با آن که برنیاید خلق / و برنیایم با روزگار خورده کریز
چو فضل میرابوالفضل بر همه ملکان / چو فضل گوهر و یاقوت بر نبهره پشیز


 شمارهٔ ۷۲

گر نه بدبختمی، مراکه فگند؟ / به یکی جاف جاف زود غرس
او مرا پیش شیر بپسندد / من نتاوم برو نشسته مگس
گرچه نامردم است، مهر و وفاش / نشود هیچ از این دلم یرگس
گیردی آب جوی رز پندام / چون بود بسته بنک راه ز خس


 شمارهٔ ۷۳

گرد گل سرخ اندر خطی بکشیدی / تاخلق جهان را بفگندی به خلالوش
کافور تو بالوس بود، مشک تو باناک / بالوس تو کافور کنی دایم مغشوش


 شمارهٔ ۷۴ - در رثای شهید بلخی

کاروان شهید رفت از پیش / وآن ما رفته گیر و می‌اندیش
از شمار دو چشم یک تن کم / وز شمار خرد هزاران بیش
توشهٔ جان خویش ازو بربای / پیش کایدت مرگ پای آگیش
آن چه با رنج یافتیش و به ذل / تو به آسانی از گزافه مدیش
خویش بیگانه گردد از پی سود / خواهی آن روز؟ مزد کمتر دیش
گرگ را کی رسد ملامت شاة / باز را کی رسد نهیب شخیش


 شمارهٔ ۷۵

رهی سوار و جوان و توانگر از ره دور / به خدمت آمد، نیکو سگال و نیک اندیش
پسند باشد مر خواجه را پس از ده سال / که: باز گردد پیر و پیاده و درویش؟


 شمارهٔ ۷۶

ای لک، ار ناز خواهی و نعمت / گرد درگاه او کنی لک و پک
یخچه بارید و پای من بفسرد / ورغ بر بند یخچه را ز فلک


 شمارهٔ ۷۷

بسا که مست در این خانه بودم وشادان / چنان که جاه من افزون بد از امیر و ملوک
کنون همانم و خانه همان و شهر همان / مرا نگویی کز چه شده‌ست شادی سوک؟


 شمارهٔ ۷۸

زان می، که گر سرشکی ازان درچکد به نیل / صدسال مست باشد از بوی او نهنگ
آهو به دشت اگر بخورد قطره‌ای ازو / غرنده شیر گردد و نندیشد از پلنگ


 شمارهٔ ۷۹

می لعل پیش آر و پیش من آی / به یک دست جام و به یک دست چنگ
از آن می مرا ده، که از عکس او / چو یاقوت گردد به فرسنگ سنگ


 شمارهٔ ۸۰

کسان که تلخی زهر طلب نمی‌دانند / ترش شوند و بتابند رو ز اهل سؤال
تو را که می‌شنوی طاقت شنیدن نیست / مرا که می‌طلبم خود چگونه باشد حال؟
شکفت لاله تو زیغال بشکفان که همی / به دور لاله به کف برنهاده به، زیغال


 شمارهٔ ۸۱

دریغم آید خواندن گزاف وار دو نام / بزرگوار دو نام از گزاف خواندن عام
یکی که خوبان را یکسره نکو خوانند / دگر که: عاشق گویند عاشقان را نام
دریغم آید چون مر تو را نکو خوانند / دریغم آید چون بر رهیت عاشق نام
مرا دلیست که از غمگنی چو دور شود / به غمگنان شود و غم فراز گیرد وام


 شمارهٔ ۸۲

دریغ آن که گرد کرد با رنج / کزو نیست بهر من جز سوتام
هلا! رودکی از کس اندر متاب / بکن هر چه کردنیست بامدام
که فرغول برندارد آن روز / که بر تخته ترا سیاه شود فام


 شمارهٔ ۸۳

اگر امیر جهاندار داد من ندهد / چهار ساله نوید مرا که هست خرام
همه نیوشهٔ خواجه به نیکویی و به صلح / همه نیوشهٔ نادان به جنگ و کار نغام


 شمارهٔ ۸۴

چون گسی کردمت بدستک خویش / گنه خویش بر تو افگندم
خانه از روی تو تهی کردم / دیده از خون دل بیاگندم
عجب آید مرا ز کردهٔ خویش / کز در گریه‌ام، همی خندم


 شمارهٔ ۸۵

چو در پاش گردد به معنی زبانم / رسد مرحبا از زمین و زمانم
به صورت و نوا و بصیت معانی / طرب بخش روحم، فرحزای جانم
خرد در بها نقد هستی فرستد / گهرهای رنگین چو زاید ز کانم


 شمارهٔ ۸۶

بیا، دل و جان را به خداوند سپاریم / اندوه درم و غم دینار نداریم
جان را ز پی دین و دیانت بفروشیم / وین عمر فنا را بره غزو گزاریم


 شمارهٔ ۸۷

بل تا خوریم باده، که مستانیم / وز دست نیکوان می بستانیم


 شمارهٔ ۸۸

هست بر خواجه پیچیده رفتن / راست چون بر درخت پیچد سن
این عجبتر که: می نداند او / شعر از شعر و خنب را از خن


 شمارهٔ ۸۹ - مادر می

مادر می را بکرد باید قربان / بچهٔ او را گرفت و کرد به زندان
بچهٔ او را ازو گرفت ندانی / تاش نکویی نخست و زو نکشی جان
جز که نباشد حلال دور بکردن / بچهٔ کوچک ز شیر مادر و پستان
تا نخورد شیر هفت مه به تمامی / از سر اردیبهشت تا بن آبان
آن گه شاید ز روی دین و ره داد / بچه به زندان تنگ و مادر قربان
چون بسپاری به حبس بچهٔ او را / هفت شباروز خیره ماند و حیران
باز چو آید به هوش و حال ببیند / جوش بر آرد، بنالد از دل سوزان
گاه زبر زیر گردد از غم و گه باز / زیر زبر، همچنان ز انده جوشان
زر بر آتش کجا بخواهی پالود / جوشد، لیکن ز غم نجوشد چندان
باز به کردار اشتری که بود مست / کفک بر آرد ز خشم و راند سلطان
مرد حرس کفک‌هاش پاک بگیرد / تا بشود تیرگیش و گردد رخشان
آخر کارام گیرد و نچخد تیز / درش کند استوار مرد نگهبان
چون بنشیند تمام و صافی گردد / گونهٔ یاقوت سرخ گیرد و مرجان
چند ازو سرخ چون عقیق یمانی / چند ازو لعل چون نگین بدخشان
ورش ببویی، گمان بری که گل سرخ / بوی بدو داد و مشک و عنبر با بان
هم به خم اندر همی گدازد چونین / تا به گه نوبهار و نیمهٔ نیسان
آن گه اگر نیم شب درش بگشایی / چشمهٔ خورشید را ببینی تابان
ور به بلور اندرون ببینی گویی: / گوهر سرخست به کف موسی عمران
زفت شود رادمرد و سست دلاور / گر بچشد زوی و روی زرد گلستان
وانک به شادی یکی قدح بخورد زوی / رنج نبیند از آن فراز و نه احزان
انده ده ساله را به طنجه براند / شادی نو را ز ری بیارد و عمان
بامی چونین که سالخورده بود چند / جامه بکرده فراز پنجه خلقان
مجلس باید بساخته، ملکانه / از گل و از یاسمین و خیری الوان
نعمت فردوس گستریده ز هر سو / ساخته کاری که کس نسازد چونان
جامهٔ زرین و فرش‌های نو آیین / شهره ریاحین و تخت‌های فراوان
بربط عیسی و لون‌های فؤادی / چنگ مدک نیر و نای چابک جانان
یک صف میران و بلعمی بنشسته / یک صف حران و پیر صالح دهقان
خسرو بر تخت پیشگاه نشسته / شاه ملوک جهان، امیر خراسان
ترک هزاران به پای پیش صف اندر / هر یک چون ماه بر دو هفته درفشان
هر یک بر سر بساک مورد نهاده / روش می سرخ و زلف و جعدش ریحان
باده دهنده بتی بدیع ز خوبان / بچهٔ خاتون ترک و بچهٔ خاقان
چونش بگردد نبیذ چند به شادی / شاه جهان شادمان و خرم و خندان
از کف ترکی سیاه چشم پریروی / قامت چون سرو و زلفکانش چوگان
زان می خوشبوی ساغری بستاند / یاد کند روی شهریار سجستان
خود بخورد نوش و اولیاش همیدون / گوید هر یک چو می بگیرد شادان:
شادی بو جعفر احمد بن محمد / آن مه آزادگان و مفخر ایران
آن ملک عدل و آفتاب زمانه / زنده بدو داد و روشنایی گیهان
آنکه نبود از نژاد آدم چون او / نیز نباشد، اگر نگویی بهتان
حجت یکتا خدای و سایهٔ اوی است / طاعت او کرده واجب آیت فرقان
خلق ز خاک و ز آب و آتش و بادند / وین ملک از آفتاب گوهر ساسان
فر بدو یافت ملک تیره و تاری / عدن بدو گشت تیر گیتی ویران
گر تو فصیحی همه مناقب او گوی / ور تو دبیری همه مدایح او خوان
ور تو حکیمی و راه حکمت جویی / سیرت او گیر و خوب مذهب او دان
آن که بدو بنگری به حکمت گویی: / اینک سقراط و هم فلاطن یونان
ور تو فقیهی و سوی شرع گرایی / شافعی اینکت و بوحنیفه و سفیان
گر بگشاید زبان به علم و به حکمت / گوش کن اینک به علم و حکمت لقمان
مرد ادب را خرد فزاید و حکمت / مرد خرد را ادب فزاید و ایمان
ور تو بخواهی فرشته ای که ببینی / اینک اوی است آشکارا رضوان
خوب نگه کن بدان لطافت و آنروی / تا تو ببینی بر این که گفتم برهان
پاکی اخلاق او و پاک نژادی / با نیت نیک و با مکارم احسان
ور سخن او رسد به گوش تو یک راه / سعد شود مر ترا نحوست کیوان
ورش به صدر اندرون نشسته ببینی / جزم بگویی که: زنده گشت سلیمان
سام سواری، که تا ستاره بتابد / اسب نبیند چنو سوار به میدان
باز به روز نبرد و کین و حمیت / گرش ببینی میان مغفر و خفتان
خوار نمایدت ژنده پیل بدانگاه / ورچه بود مست و تیز گشته و غران
ورش بدیدی سفندیار گه رزم / پیش سنانش جهان دویدی و لرزان
گرچه به هنگام حلم کوه تن اوی / کوه سیام است که کس نبیند جنبان
دشمن اگر اژدهاست، پیش سنانش / گردد چون موم پیش آتش سوزان
ور به نبرد آیدش ستارهٔ بهرام / توشهٔ شمشیر او شود به گروگان
باز بدان گه که می به دست بگیرد / ابر بهاری چنو نبارد باران
ابر بهاری جز آب تیره نبارد / او همه دیبا به تخت و زر به انبان
با دو کف او، ز بس عطا که ببخشد / خوار نماید حدیث و قصهٔ توفان
لاجرم از جود و از سخاوت اوی است / نرخ گرفته حدیث و صامت ارزان
شاعر زی او رود فقیر و تهیدست / با زر بسیار بازگردد و حملان
مرد سخن را ازو نواختن و بر / مرد ادب را ازو وظیفهٔ دیوان
باز به هنگام داد و عدل بر خلق / نیست به گیتی چنو نبیل و مسلمان
داد بیابد ضعیف همچو قوی زوی / جور نبینی به نزد او و نه عدوان
نعمت او گستریده بر همه گیتی / آنچه کس از نعمتش نبینی عریان
بستهٔ گیتی ازو بیابد راحت / خستهٔ گیتی ازو بیابد درمان
با رسن عفو آن مبارک خسرو / حلقهٔ تنگ است هر چه دشت و بیابان
پوزش بپذیرد و گناه ببخشد / خشم نراند، به عفو کوشد و غفران
آن ملک نیمروز و خسرو پیروز / دولت او یوز و دشمن آهوی نالان
عمر بن اللیث زنده گشت بدو باز / با حشم خویش و آن زمانهٔ ایشان
رستم را نام گر چه سخت بزرگ است / زنده بدوی‌ست نام رستم دستان
رودکیا، برنورد مدح همه خلق / مدحت او گوی و مهر دولت بستان
ورچه بکوشی، به جهد خویش بگویی / ورچه کنی تیز فهم خویش به سوهان،
ورچه دو صد تابعه فریشته داری / نیز پری باز و هر چه جنی و شیطان
گفت ندانی سزاش و خیز و فراز آر / آن که بگفتی چنان که گفتن نتوان
اینک مدحی، چنانکه طاقت من بود / لفظ همه خوب و هم به معنی آسان
جز به سزاوار میر گفت ندانم / ور چه جریرم به شعر و طایی و حسان
مدح امیری که مدح زوست جهان را / زینت هم زوی و فر و نزهت و سامان
سخت شکوهم که عجز من بنماید / ورچه صریعم ابا فصاحت سحبان
برد چنین مدح و عرضه کرد زمانی / ورچه بود چیره بر مدایح شاهان
مدح همه خلق را کرانه پدید است / مدحت او را کرانه نی و نه پایان
نیست شگفتی که رودکی به چنین جای / خیره شود بیروان و ماند حیران
ورنه مرا بو عمر دلاور کردی / وان گه دستوری گزیدهٔ عدنان
زهره کجا بودمی به مدح امیری؟ / کز پی او آفرید گیتی یزدان
ورم ضعیفی و بی‌بدیم نبودی / وآن که نبود از امیر مشرق فرمان
خود بدویدی بسان پیک مرتب / خدمت او را گرفته چامه به دندان
مدح رسول است، عذر من برساند / تا بشناسد درست میر سخندان
عذر رهی خویش ناتوانی و پیری / کو به تن خویش از این نیامد مهمان
دولت میرم همیشه باد بر افزون / دولت اعدای او همیشه به نقصان
سرش رسیده به ماه بر، به بلندی / و آن معادی به زیر ماهی پنهان
طلعت تابنده‌تر ز طلعت خورشید / نعمت پاینده‌تر ز جودی و ثهلان


 شمارهٔ ۹۰

هان! صائم نوالهٔ این سفله میزبان / زین بی نمک ابا منه انگشت در دهان
لب تر مکن به آب، که طلقست در قدح / دست از کباب دار، که زهرست توامان
با کام خشک و با جگر تفته درگذر / ایدون که در سراسر این سبز گلستان
کافور همچو گل چکد از دوش شاخسار / زیبق چو آب بر جهد از ناف آبدان


 شمارهٔ ۹۱

شاهی، که به روز رزم از رادی / زرین نهد او به تیر در پیکان
تا کشتهٔ او ازان کفن سازد / تا خستهٔ او ازان کند درمان


 شمارهٔ ۹۲

یاد کن: زیرت اندرون تن شوی / تو برو خوار خوابنیده، ستان
جعد مویانت جعد کنده همی / ببریده برون تو پستان
پیر فرتوت گشته بودم سخت / دولت او مرا بکرد جوان


 شمارهٔ ۹۳

یخچه می‌بارید از ابر سیاه / چون ستاره بر زمین از آسمان
چون بگردد پای او از پای دار / آشکوخیده بماند همچنان


 شمارهٔ ۹۴

ای مج، کنون تو شعر من از بر کن و بخوان / از من دل و سگالش، از تو تن و روان
کوری کنیم و باده خوریم و بویم شاد / بوسه دهیم بر دو لبان پریوشان


 شمارهٔ ۹۵

خلخیان خواهی و جماش چشم / گرد سرین خواهی و بارک میان
کشکین نانت نکند آرزوی / نان سمن خواهی گرد و کلان


 شمارهٔ ۹۶

چه چیزست آن رونده تیرک خرد؟ / چه چیزست آن پلالک تیغ بران؟
یکی اندر دهان حق زبانست / یکی اندر دهان مرگ دندان


 شمارهٔ ۹۷

خواهی تا مرگ نیابد تو را / خواهی کز مرگ بیابی امان
زیر زمین خیز و نهفتی بجوی / پس به فلک برشو بی نردبان


 شمارهٔ ۹۸

ضیغمی نسل پذیرفته ز دیو / آهویی نام نهاده یکران
آفتابی، که ز چابک قدمی / بر سر ذره نماید جولان


 شمارهٔ ۹۹

جمله صید این جهانیم، ای پسر / ما چو صعوه، مرگ بر سان زغن
هر گلی پژمرده گردد زو، نه دیر / مرگ بفشارد همه در زیر غن


 شمارهٔ ۱۰۰

لنگ دونده‌ست، گوش نی و سخنیاب / گنگ فصیح است، چشم نی و جهان بین
تیزی شمشیر دارد و روش مار / کالبد عاشقان و گونهٔ غمگین


 شمارهٔ ۱۰۱

ترنج بیدار اندر شده به خواب گران / گل غنوده برانگیخته سر از بالین
هرآن که خاتم مدح تو کرد در انگشت / سر از دریچه زرین برون کند چو نگین


 شمارهٔ ۱۰۲

با عاشقان نشین و همه عاشقی گزین / با هر که نیست عاشق کم گوی و کم نشین
باشد که در وصال تو بینند روی دوست / تو نیز در میانهٔ ایشان نه ای، ببین


 شمارهٔ ۱۰۳

زه! دانا را گویند، که داند گفت / هیچ نادان را داننده نگوید: زه
سخن شیرین از زفت نیارد بر / بز ببج بج بر، هرگز نشود فربه


 شمارهٔ ۱۰۴

سماع و بادهٔ گلگون و لعبتان چو ماه / اگر فرشته ببیند دراوفتد در چاه
نظر چگونه بدوزم؟ که بهر دیدن دوست / ز خاک من همه نرگس دمد به جای گیاه
کسی که آگهی از ذوق عشق جانان یافت / ز خویش حیف بود، گر دمی بود آگاه
به چشمت اندر بالار ننگری تو به روز / به شب به چشم کسان اندرون ببینی کاه


 شمارهٔ ۱۰۵

من موی خویش را نه از آن می کنم سیاه / تا باز نو جوان شوم و نو کنم گناه
چون جامه‌ها به وقت مصیبت سیه کنند / من موی از مصیبت پیری کنم سیاه


 شمارهٔ ۱۰۶

پشت کوژ و سر تویل و روی بر کردار نیل / ساق چون سوهان و دندان بر مثال استره
بر کنار جوی بینم رستهٔ بادام و سرو / راست پندارم قطار اشتران آبره


 شمارهٔ ۱۰۷

رفیقا، چند گویی: کو نشاطت؟ / بنگریزد کس از گرم آفروشه
مرا امروز توبه سود دارد / چنان چون دردمندان را شنوشه


 شمارهٔ ۱۰۸

زمانی برق پر خنده، زمانی رعد پر ناله / چنان مادر ابر سوک عروس سیزده ساله
و گشته زین پرند سبز شاخ بید بنساله / چنان چون اشک مهجوران نشسته ژاله بر لاله


 شمارهٔ ۱۰۹

مشوشست دلم از کرشمهٔ سلمی / چنان که خاطر مجنون ز طرهٔ لیلی
چو گل شکر دهیم در دل شود تسکین / چو ترش روی شوی وارهانی از صفری
به غنچهٔ تو شکر خنده نشانهٔ باده / به سنبل تو در گوش مهرهٔ افعی
ببرده نرگس تو آب جادوی بابل / گشاده غنچهٔ تو باب معجز موسی


 شمارهٔ ۱۱۰

سپید برف برآمد به کوهسار سیاه / و چون درونه شد آن سرو بوستان آرای
و آن کجا بگوارید ناگوار شده‌ست / و آن کجا نگزایست گشت زود گزای


 شمارهٔ ۱۱۱

آن چیست بر آن طبق همی تابد؟ / چون ملحم زیر شعر عنابی
ساقش به مثل چو ساعد حورا / پایش به مثل چو پای مرغابی


 شمارهٔ ۱۱۲

ای دل، سزایش بری / باز بر چنگل عقابی
بی تو مرا زنده نبیند / من ذره ام، تو آفتابی


 شمارهٔ ۱۱۳

بیار آن می که پنداری روان یاقوت نابستی / و یا چون برکشیده تیغ پیش آفتابستی
بیا کی گویی: اندر جام مانند گلابستی / به خوشی گویی: اندر دیدهٔ بی‌خواب خوابستی
سحابستی قدح گویی و می قطرهٔ سحابستی / طرب، گویی، که اندر دل دعای مستجابستی
اگر می نیستی، یکسر همه دل ها خرابستی / اگر در کالبد جان را ندیدستی، شرابستی
اگر این می به ابر اندر، به چنگال عقابستی / ازان تا ناکسان هرگز نخوردندی صوابستی


 شمارهٔ ۱۱۴

جعد همچون نورد آب بباد / گوییا آن چنان شکستستی
میانکش نازکک چو شانهٔ مو / گویی از یک دگر گسستستی


 شمارهٔ ۱۱۵

این جهان را نگر به چشم خرد / نی بدان چشم کاندر او نگری
همچو دریاست وز نکوکاری / کشتیی ساز، تا بدان گذری


 شمارهٔ ۱۱۶

مار را، هر چند بهتر پروری / چون یکی خشم آورد کیفر بری
سفله طبع مار دارد، بی خلاف / جهد کن تا روی سفله ننگری


  شمارهٔ ۱۱۷ - ای آن که غمگنی

ای آن که غمگنی و سزاواری / وندر نهان سرشک همی باری
از بهر آن کجا ببرم نامش / ترسم ز بخت انده و دشواری
رفت آن که رفت و آمد آنک آمد / بود آن که بود، خیره چه غمداری؟
هموار کرد خواهی گیتی را؟ / گیتی‌ست، کی پذیرد همواری
مستی مکن، که ننگرد او مستی / زاری مکن، که نشنود او زاری
شو، تا قیامت آید، زاری کن / کی رفته را به زاری باز آری؟
آزار بیش بینی زین گردون / گر تو به هر بهانه بیازاری
گویی گماشته‌ست بلایی او / بر هر که تو دل بر او بگماری
ابری پدید نی و کسوفی نی / بگرفت ماه و گشت جهان تاری
فرمان کنی و یا نکنی، ترسم / بر خویشتن ظفر ندهی باری!
تا بشکنی سپاه غمان بر دل / آن به که می بیاری و بگساری
اندر بلای سخت پدید آید / فضل و بزرگمردی و سالاری


 شمارهٔ ۱۱۸ - گل بهاری! بت تتاری!

گل بهاری، بت تتاری / نبیذ داری، چرا نیاری؟
نبیذ روشن، چو ابر بهمن / به نزد گلشن چرا نباری؟


 شمارهٔ ۱۱۹

ای غافل از شمار! چه پنداری؟ / کت خالق آفرید پی کاری؟!
عمری که مر توراست سرمایه / وید است و کارهات به این زاری!


 شمارهٔ ۱۲۰ - کاندر جهان به کس مگرو جز به فاطمی

تا خوی ابر گل رخ تو کرده شبنمی / شبنم شده‌ست سوخته چون اشک ماتمی
... این مصرع ساقط شده ... / کاندر جهان به کس مگرو جز به فاطمی
کی مار ترسگین شود و گربه مهربان؟ / گر موش ماژ و موژ کند گاه در همی
صدر جهان! جهان همه تاریک‌شب شده‌ست / از بهر ما سپیدهٔ صادق همی دمی


 شمارهٔ ۱۲۱ - بوی جوی مولیان آید همی

بوی جوی مولیان آید همی / یاد یار مهربان آید همی
ریگ آموی و درشتی راه او / زیر پایم پرنیان آید همی
آب جیحون از نشاط روی دوست / خنگ ما را تا میان آید همی
ای بخارا! شاد باش و دیر زی / میر زی تو شادمان آید همی
میر ماه است و بخارا آسمان / ماه سوی آسمان آید همی
میر سرو است و بخارا بوستان / سرو سوی بوستان آید همی
آفرین و مدح سود آید همی / گر به گنج اندر زیان آید همی


 شمارهٔ ۱۲۲

آن که نماند به هیچ خلق خدای است / تو نه خدایی، به هیچ خلق نمانی
روز شدن را نشان دهند به خورشید / باز مر او را به تو دهند نشانی
هر چه بر الفاظ خلق مدحت رفته‌ست / یا برود، تا به روز حشر تو آنی


 شمارهٔ ۱۲۳

مرا ز منصب تحقیق انبیاست نصیب / چه آب جویم از جوی خشک یونانی؟
برای پرورش جسم جان چه رنجه کنم؟ / که: حیف باشد روح القدس به سگبانی
به حسن صوت چو بلبل مقید نظمم / به جرم حسن چو یوسف اسیر زندانی
بسی نشستم من با اکابر و اعیان / بیازمودمشان آشکار و پنهانی
نخواستم ز تمنی مگر که دستوری / نیافتم ز عطاها مگر پشیمانی


 شمارهٔ ۱۲۴

کسی را چو من دوستگان می چه باید؟ / که دل شاد دارد بهر دوستگانی
نه جز عیب چیزیست کان تو نداری / نه جز غیب چیزیست کان تو ندانی


 شمارهٔ ۱۲۵

آی دریغا! که خردمند را / باشد فرزند و خردمند نی
ور چه ادب دارد و دانش پدر / حاصل میراث به فرزند نی


 شمارهٔ ۱۲۶

بی قیمت است شکر از آن دو لبان اوی / کاسد شد از دو زلفش بازار شاهبوی
این ایغده سری به چه کار آید ای فتی / در باب دانش این سخن بیهده مگوی
تا صبر را نباشد شیرینی شکر / تا بید را نباشد بویی چو دار بوی


 شمارهٔ ۱۲۷

ای بر همه میران جهان یافته شاهی / می خور، که بد اندیش چنان شد که تو خواهی
می خواه، که بدخواه به کام دل تو گشت / وز بخت بد اندیش تو آورد تباهی
شد روزه و تسبیح و تراویح به یک جای / عید آمد و آمد می و معشوق و ملاهی
چون ماه همی جست شب عید همه خلق / من روی تو جستم، که مرا شاهی و ماهی
مه گاه بر افزون بود و گاه به کاهش / دایم تو برافزون بوی و هیچ نکاهی
میری به تو محکم شد و شاهی به تو خرم / بر خیره ندادند ترا میری و شاهی
خورشید روان باشی، چون از بر رخشی / دریای روان باشی، چون از بر گاهی
آن ها که همه میل سوی ملک تو کردند / اینک بنهادند سر از تافته راهی
دام طمع از ماهی در آب فگندند / نه مرد به جای آمد و نه دام و نه ماهی
مهتر نشود، گر چه قوی گردد کهتر / گاهی نشود، گر چه هنر دارد، چاهی


 شمارهٔ ۱۲۸

دل تنگ مدار، ای ملک، از کار خدایی / آرام و طرب رامده از طبع جدایی
صد بار فتادست چنین هر ملکی را / آخر برسیدند به هر کام روایی
آن کس که ترا دید و ترا بیند در جنگ / داند که: تو با شیر به شمشیر درآیی
این کار سمایی بد، نه قوت انسان / کس را نبود قوت به کار سمایی
آنان که گرفتار شدند از سپه تو / از بند به شمشیر تو یابند رهایی


 شمارهٔ ۱۲۹

چمن عقل را خزانی اگر / گلشن عشق را بهار تویی
عشق را گر پیمبری، لیکن / حسن را آفریدگار تویی

_________________________________________________________________________

 رودکی - رباعیات

 رباعی شمارهٔ ۱

در رهگذر باد چراغی که تراست / ترسم که: بمیرد از فراغی که تراست
بوی جگر سوخته عالم بگرفت / گر نشنیدی، زهی دماغی که تراست!


 رباعی شمارهٔ ۲

با آن که دلم از غم هجرت خون است / شادی به غم توام ز غم افزون است
اندیشه کنم هر شب و گویم: یا رب! / هجرانش چنین است، وصالش چون است؟


 رباعی شمارهٔ ۳

جایی که گذرگاه دل محزونست / آن جا دو هزار نیزه بالا خونست
لیلی صفتان ز حال ما بی خبرند / مجنون داند که حال مجنون چونست؟


 رباعی شمارهٔ ۴

دل خسته و بستهٔ مسلسل موییست / خون گشته و کشتهٔ بت هندوییست
سودی ندهد نصیحتت، ای واعظ / ای خانه خراب طرفه یک پهلوییست


 رباعی شمارهٔ ۵

تقدیر، که بر کشتنت آزرم نداشت / بر حسن و جوانیت دل نرم نداشت
اندر عجبم زجان ستان کز چو تویی / جان بستد و از جمال تو شرم نداشت


 رباعی شمارهٔ ۶

چشمم ز غمت، به هر عقیقی که بسفت / بر چهره هزار گل ز رازم بشکفت
رازی، که دلم ز جان همی داشت نهفت / اشکم به زبان حال با خلق بگفت


 رباعی شمارهٔ ۷

... / ...
بنلاد تو شد تربیت خواجه و لیک / بنلاد تو سست همچو بنیاد تو باد


 رباعی شمارهٔ ۸

بی روی تو خورشید جهان‌سوز مباد / هم بی‌تو چراغ عالم افروز مباد
با وصل تو کس چو من بد آموز مباد / روزی که ترا نبینم آن روز مباد


 رباعی شمارهٔ ۹

زلفش بکشی شب دراز اندازد / ور بگشایی چنگل باز اندازد
ور پیچ و خمش ز یک دگر بگشایند / دامن دامن مشک طراز اندازد


 رباعی شمارهٔ ۱۰

چون روز علم زند به نامت ماند / چون یک شبه شد ماه به جامت ماند
تقدیر به عزم تیز گامت ماند / روزی به عطا دادن عامت ماند


 رباعی شمارهٔ ۱۱

جز حادثه هرگز طلبم کس نکند / یک پرسش گرم جز تبم کس نکند
ورجان به لب آیدم، به جز مردم چشم / یک قطرهٔ آب بر لبم کس نکند


 رباعی شمارهٔ ۱۲

... / ...
بفنود تنم بر درم و آب و زمین / دل بر خرد و علم به دانش بفنود


 رباعی شمارهٔ ۱۳

نامت شنوم، دل ز فرح زنده شود / حال من از اقبال تو فرخنده شود
وز غیر تو هر جا سخن آید به میان / خاطر به هزار غم پراگنده شود


 رباعی شمارهٔ ۱۴

آمد بر من، که؟ یار، کی؟ وقت سحر / ترسنده ز که؟ ز خصم، خصمش که؟ پدر
دادمش دو بوسه، بر کجا؟ بر لب تر / لب بد؟ نه، چه بد؟ عقیق، چون بد؟ چو شکر


 رباعی شمارهٔ ۱۵

هان! تشنه جگر، مجوی زین باغ ثمر / بیدستانیست این ریاض بدو در
بیهوده همان، که باغبانت به قفاست / چون خاک نشسته گیر و چون باد گذر


 رباعی شمارهٔ ۱۶

چون کشته ببینی‌ام، دو لب گشته فراز / از جان تهی این قالب فرسوده به آز
بر بالینم نشین و می‌گوی بناز: / کای من تو بکشته و پشیمان شده باز


 رباعی شمارهٔ ۱۷

در جستن آن نگار پر کینه و جنگ / گشتیم سراپای جهان با دل تنگ
شد دست ز کار و رفت پا از رفتار / این بس که به سر زدم و آن بس که به سنگ


 رباعی شمارهٔ ۱۸

بر عشق توام، نه صبر پیداست، نه دل / بی روی توام، نه عقل بر جاست، نه دل
این غم، که مراست کوه قافست، نه غم / این دل، که تراست، سنگ خاراست، نه دل


 رباعی شمارهٔ ۱۹

واجب نبود به کس بر، افضال و کرم / واجب باشد هر آینه شکر نعم
تقصیر نکرد خواجه در ناواجب / من در واجب چگونه تقصیر کنم؟


 رباعی شمارهٔ ۲۰

یوسف رویی، کزو فغان کرد دلم / چون دست زنان مصریان کرد دلم
ز آغاز به بوسه مهربان کرد دلم / امروز نشانهٔ غمان کرد دلم


 رباعی شمارهٔ ۲۱

در پیش خود آن نامه چو بلکامه نهم / پروین ز سرشک دیده بر جامه نهم
بر پاسخ تو چو دست بر خامه نهم / خواهم که: دل اندر شکن نامه نهم


 رباعی شمارهٔ ۲۲

در منزل غم فگنده مفرش ماییم / وز آب دو چشم دل پر آتش ماییم
عالم چو ستم کند ستمکش ماییم / دست خوش روزگار ناخوش ماییم


 رباعی شمارهٔ ۲۳

در عشق، چو رودکی، شدم سیر از جان / از گریهٔ خونین مژه‌ام شد مرجان
القصه که: از بیم عذاب هجران / در آتش رشکم دگر از دوزخیان


 رباعی شمارهٔ ۲۴

دیدار به دل فروخت، نفروخت گران / بوسه به روان فروشد و هست ارزان
آری، که چو آن ماه بود بازرگان / دیدار به دل فروشد و بوسه به جان


 رباعی شمارهٔ ۲۵

رویت دریای حسن و لعلت مرجان / زلفت عنبر، صدف دهن، در دندان
ابرو کشتی و چین پیشانی موج / گرداب بلا غبغب و چشمت توفان


 رباعی شمارهٔ ۲۶

ای از گل سرخ رنگ بربوده و بو / رنگ از پی رخ ربوده، بو از پی مو
گل رنگ شود، چو روی شویی، همه جو / مشکین گردد، چو مو فشانی، همه کو


 رباعی شمارهٔ ۲۷

ای نالهٔ پیر خانقاه از غم تو / وی گریهٔ طفل بی گناه از غم تو
افغان خروس صبح گاه از غم تو / آه از غم تو! هزار آه ازغم تو!


 رباعی شمارهٔ ۲۸

چرخ کجه باز، تا نهان ساخت کجه / با نیک و بد دایره درباخت کجه
هنگامهٔ شب گذشت و شد قصه تمام / طالع به کفم یکی نینداخت کجه


 رباعی شمارهٔ ۲۹

... / ...
رخسارهٔ او پرده عشاق درید / با آن که نهفته دارد اندر پرده


 رباعی شمارهٔ ۳۰

زلفت دیدم، سر از چمان پیچیده / وندر گل سرخ ارغوان پیچیده
در هر بندی هزار دل در بندش / در هر پیچی هزار جان پیچیده


 رباعی شمارهٔ ۳۱

چون کار دلم ز زلف او ماند گره / بر هر رگ جان صد آرزو ماند گره
امید ز گریه بود، افسوس! افسوس! / کان هم شب وصل در گلو ماند گره


 رباعی شمارهٔ ۳۲

ای طرفهٔ خوبان من، ای شهرهٔ ری / لب را به سپید رگ بکن پاک از می
... / ...


 رباعی شمارهٔ ۳۳

از کعبه کلیسیا نشینم کردی / آخر در کفر بی‌قرینم کردی
بعد از دو هزار سجده بر درگه دوست / ای عشق، چه بیگانه ز دینم کردی!


 رباعی شمارهٔ ۳۴

گر بر سر نفس خود امیری، مردی / بر کور و کر ار نکته نگیری، مردی
مردی نبود فتاده را پای زدن / گر دست فتاده‌ای بگیری، مردی


 رباعی شمارهٔ ۳۵

آن خر پدرت به دشت خاشاک زدی / مامات دف و دو رویه چالاک زدی
آن بر سر گورها تبارک خواندی / وین بر در خان ها تبوراک زدی


 رباعی شمارهٔ ۳۶

دل سیر نگرددت ز بیدادگری / چشم آب نگرددت، چو در من نگری
این طرفه که: دوست تر ز جانت دارم / با آن که ز صد هزار دشمن بتری


 رباعی شمارهٔ ۳۷

با داده قناعت کن و با داد بزی / در بند تکلف مشو، آزاد بزی
در به ز خودی نظر مکن، غصه مخور / در کم ز خودی نظر کن و شاد بزی


 رباعی شمارهٔ ۳۸

نارفته به شاهراه وصلت گامی / نایافته از حسن جمالت کامی
ناگاه شنیدم ز فلک پیغامی: / کز خم فراق نوش بادت جامی!

_________________________________________________________________________

 رودکی - مثنوی‌ها - ابیات به جا مانده از کلیله و دمنه و سندبادنامه

 بخش ۱

هرکه نامخت ازگذشت روزگار / نیز ناموزد ز هیچ آموزگار


 بخش ۲

از خراسان به روز طاوس وش / سوی خاور می‌خرامد شاد و خوش
کآفتاب آید به بخشش زی بره / روی گیتی سبز گردد یکسره
مهر دیدم بامدادان چون بتافت / از خراسان سوی خاور می‌شتافت
نیم روزان بر سر ما برگذشت / چو به خاور شد ز ما نادید گشت


 بخش ۳

هم چنان سرمه که دخت خوب روی / هم به سان گرد بردارد ز روی
گرچه هر روز اندکی برداردش / بافدم روزی به پایان آردش


 بخش ۴

شب زمستان بود، کپی سرد یافت / کرمکی شبتاب ناگاهی بتافت
کپیان آتش همی پنداشتند / پشتهٔ هیزم برو بر داشتند


 بخش ۵

آن گرنج و آن شکر برداشت پاک / وندر آن دستار آن زن بست خاک
باز کرد از خواب زن را نرم و خوش / گفت: دزدانند و آمد پای پش
آن زن از دکان فرود آمد چو باد / پس فلرزنگش به دست اندر نهاد
شوی بگشاد آن فلرزش، خاک دید / کرد زن را بانگ و گفتش: ای پلید


 بخش ۶

دمنه را گفتا که تا: این بانگ چیست؟ / با نهیب و سهم این آوای کیست؟
دمنه گفت او را: جزین آوا دگر / کار تو نه هست و سهمی بیشتر
آب هر چه بیشتر نیرو کند / بند ورغ سست بوده بفگند
دل گسسته داری از بانگ بلند / رنجکی باشدت و آواز گزند


 بخش ۷

گفت: هنگامی یکی شهزاده بود / گوهری و پر هنر آزاده بود
شد به گرما به درون یک روز غوشت / بود فربی و کلان و خوب گوشت


 بخش ۸

کشتیی بر آب و کشتیبانش باد / رفتن اندر وادیی یکسان نهاد
نه خله باید، نه باد انگیختن / نه ز کشتی بیم و نه ز آویختن


 بخش ۹

بانگ زله کرد خواهد کر گوش / وایچ ناساید به گرما از خروش
برزند آواز دونانک به دست / بانگ دونانک سه چند آوای هست


 بخش ۱۰

وز درخت اندر، گواهی خواهد اوی / تو بدانگاه از درخت اندر بگوی:
کان تبنگوی اندرو دینار بود / آن ستد ز یدر که ناهشیار بود


 بخش ۱۱

هم چنان کبتی، که دارد انگبین / چون بماند داستان من برین:
کبت ناگه بوی نیلوفر بیافت / خوشش آمد سوی نیلوفر شتافت
وز بر خوشبوی نیلوفر نشست / چون گه رفتن فراز آمد بجست
تا چو شد در آب نیلوفر نهان / او به زیر آب ماند از ناگهان


 بخش ۱۲

هیچ شادی نیست اندر این جهان / برتر از دیدار روی دوستان
هیچ تلخی نیست بر دل تلخ تر / از فراق دوستان پر هنر


 بخش ۱۳

تا جهان بود از سر مردم فراز / کس نبود از راز دانش بی‌نیاز
مردمان بخرد اندر هر زمان / راز دانش را به هر گونه زبان
گرد کردند و گرامی داشتند / تا به سنگ اندر همی بنگاشتند
دانش اندر دل چراغ روشنست / وز همه بد بر تن تو جوشنست


 بخش ۱۴

گفت با خرگوش خانه خان من / خیز خاشاکت ازو بیرون فگن
چون یکی خاشاک افگنده به کوی / گوش خاران را نیاز آید بدوی


 بخش ۱۵

آن که را دانم که: اویم دشمنست / وز روان پاک بدخواه منست
هم به هر گه دوستی جویمش من / هم سخن به آهستگی گویمش من


 بخش ۱۶

کار چون بسته شود بگشایدا / وز پس هر غم طرب افزایدا


 بخش ۱۷

بار کژ مردم به کنگرش اندرا / چون ازو سودست مر شادی ترا


 بخش ۱۸

آفریده مردمان مر رنج را / بیش کرده جان رنج آهنج را


 بخش ۱۹

اندر آمد مرد با زن چرب چرب / گنده پیر از خانه بیرون شد بترب


 بخش ۲۰

شاه دیگر روز باغ آراست خوب / تخت‌ها بنهاد و بر گسترد بوب


 بخش ۲۱

خود ترا جوید همه خوبی و زیب / هم چنان چون تو جبه جوید نشیب


 بخش ۲۲

پس تبیری دید نزدیک درخت / هر گهی بانگی بجستی تند و سخت


 بخش ۲۳

باکروز و خرمی آهو به دشت / می خرامد چون کسی کومست گشت


 بخش ۲۴

خایگان تو چو کابیله شدست / رنگ او چون رنگ پاتیله شدست


 بخش ۲۵

چون درآمد آن کدیور، مرد زفت / بیل هشت و داس گاله برگرفت


 بخش ۲۶

آمد این شبدیز با مرد خراج / دربجنبانید با بانگ و تلاج


 بخش ۲۷

دست و کف و پای پیران پر کلخج / ریش پیران زرد از بس دود نخج


 بخش ۲۸

گر خوری از خوردن افزایدت رنج / ور دمی مینو فراز آوردت و گنج


 بخش ۲۹

گفت: خیز اکنون و سازه ره بسیچ / رفت باید، ای پسر، ممغز تو هیچ


 بخش ۳۰

آهو از دام اندرون آواز داد / پاسخ گرزه به دانش باز داد


 بخش ۳۱

پادشا سیمرغ دریا را ببرد / خانه و بچه بدان تیتو سپرد


 بخش ۳۲

اندر آن شهری که موش آهن خورد / باز پرد در هوا، کودک برد


 بخش ۳۳

از فراوانی، که خشکا مار کرد / زن نهان مر مرد را بیدار کرد


 بخش ۳۴

آنگهی گنجور مشک آمار کرد / تا مرو را زان بدان بیدار کرد


 بخش ۳۵

چونکه مالیده بدو گستاخ شد / کار مالیده بدو در واخ شد


 بخش ۳۶

چون که نالنده بدو گستاخ شد / تن درستی آمد و در واخ شد


 بخش ۳۷

کرد روبه یوزواری یک ز غند / خویشتن را زان میان بیرون فگند


 بخش ۳۸

مرد دینی رفت و آوردش کنند / چون همی مهمان در من خواست کند


 بخش ۳۹

گنبدی نهمار بر برده، بلند / نه ستونش از برون، نه زیر بند


 بخش ۴۰

روز جستن تازیانی چون نوند / روز دن چون شست ساله سودمند


 بخش ۴۱

روز جستن تازیانی چون نوند / بیش باشد تا تو باشی سودمند


 بخش ۴۲

گر بزان شهر با من تاختند / من ندانستم چه تنبل ساختند؟


 بخش ۴۳

نان آن مدخل ز بس زشتم نمود / از پی خوردن گوارشتم نبود


 بخش ۴۴

گفت دینی را که: این دینار بود / کین فراکن موش را پروار بود


 بخش ۴۵

زن چو این بشنیده شد خاموش بود / کفشگر کانا و مردی لوش بود


 بخش ۴۶

سرخی خفچه نگر از سرخ بید / معصفر گون، پوشش او خود سفید


 بخش ۴۷

چون کشف انبوه غوغایی بدید / بانگ وژخ مردمان، خشم آورید


 بخش ۴۸

سر فرو بردم میان آبخور / از فرنج منش خشم آمد مگر


 بخش ۴۹

خور به شادی روزگار نوبهار / می گسار اندر تکوک شاهوار


 بخش ۵۰

داشتی آن تاجر دولت شعار / صد قطار سار اندر زیر بار


 بخش ۵۱

مرد مزدور اندر آغازید کار / پیش او دوستان همی زد بی کیار


 بخش ۵۲

آشکوخد بر زمین هموارتر / هم چنان چون بر زمین دشوارتر


 بخش ۵۳

از تو دارم هر چه در خانه خنور / وز تو دارم نیز گندم در کنور


 بخش ۵۴

گرسنه روباه شد تا آن تبیر / چشم زی او برده، مانده خیر خیر


 بخش ۵۵

آتشی بنشاند از تن تفت و تیز / چون زمانی بگذرد، گردد گمیز


 بخش ۵۶

وز چکاوک نوف بینی رستخیز / دشت برگیرد بدان آوای تیز


 بخش ۵۷

چون گل سرخ از میان پیلگوش / یا چو زرین گوشوار از خوب گوش


 بخش ۵۸

شیر خشم آورد و جست از جای خویش / و آمد آن خرگوش را الفغده پیش


 بخش ۵۹

ابله و فرزانه را فرجام خاک / جایگاه هر دو اندر یک مغاک


 بخش ۶۰

موی سر جغبوت و جامه ریمناک / از برون سو باد سرد و بیمناک


 بخش ۶۱

زد کلوخی بر هباک آن فزاک / شد هباک او به کردار مغاک


 بخش ۶۲

از دهان تو همی آید غشاک / پیر گشتی ریخت مویت از هباک


 بخش ۶۳

خشم آمدش و همان گه گفت: ویک / خواست کورا برکند از دیده کیک


 بخش ۶۴

ماده گفتا: هیچ شرمت نیست، ویک / بس سبکباری، نه بد دانی، نه نیک


 بخش ۶۵

دم سگ بینی ابا بتفوز سگ / خشک گشت، کش نجنبد هیچ رگ


 بخش ۶۶

چون فراز آید بدو آغاز مرگ / دیدنش بیگار گرداند مجرگ


 بخش ۶۷

ایستاده دیدم آن جا دزد و غول / روی زشت و چشم‌ها همچون دو غول


 بخش ۶۸

چون که زن را دید فغ، کرد اشتلم / همچو آهن گشت و نداد ایچ خم


 بخش ۶۹

تا به خانه برد زن را با دلام / شادمانه زن نشست و شادکام


 بخش ۷۰

نزد آن شاه زمین کردش پیام / دارویی فرمود زامهران به نام


 بخش ۷۱

بس که برگفته پشیمان بوده‌ام / بس که بر ناگفته شادان بوده‌ام


 بخش ۷۲

کرد باید مر مرا و او را رون / شیر تا تیمار دارد خویشتن


 بخش ۷۳

پس شتابان آمد اینک پیرزن / روی یکسو، کاغه کرده خویشتن


 بخش ۷۴

زش ازو پاسخ دهم اندر نهان / زش به بیداری میان مردمان


 بخش ۷۵

چون بگردد پای او از پایدان / خود شکوخیده بماند هم چنان


 بخش ۷۶

مار و غنده کربشه با کژدمان / خورد ایشان گوشت روی مردمان


 بخش ۷۷

تاک رز بینی شده دینارگون / پرنیان سبز او زنگارگون


 بخش ۷۸

از همالان وز برادر من فزون / زان که من امیدوارم نیز یون


 بخش ۷۹

گر درم داری، گزند آرد بدین / بفگن او را گرم و درویشی گزین


 بخش ۸۰

مرد را نهمار خشم آمد ازین / غاو شنگی به کف آوردش، گزین


 بخش ۸۱

ار همه خوبی و نیکی دارد او / ماده ور بر کار خویش ار دارد او


 بخش ۸۲

تنگ شد عالم برو از بهر گاو / شور شور اندر فگند و کاو کاو


 بخش ۸۳

گفت: فردا بینی‌ام در پیش تو / خود بیا هنجم ستیم از ریش تو


 بخش ۸۴

کاش آن گوید که باشد بیش نه / بر یکی بر چند بفزاید فره


 بخش ۸۵

هیچ گنجی نیست از فرهنگ به / تا توانی رو هوا زی گنج نه


 بخش ۸۶

روی هر یک چون دو هفته گرد ماه / جامه‌شان غفه، سموریشان کلاه


 بخش ۸۷

اخترانند آسمانشان جایگاه / هفت تابنده دوان در دو و داه


 بخش ۸۸

سوس پرورده به می بگداخته / نیک درمانی زنان را ساخته


 بخش ۸۹

پر بکنده، چنگ و چنگل ریخته / خاک گشته، باد خاکش بیخته


 بخش ۹۰

نزد تو آماده بدو آراسته / جنگ او را خویشتن پیراسته


 بخش ۹۱

سنجد چیلان بدو نیمه شده / نقطهٔ سرمه به یک یک برزده


 بخش ۹۲

هست از مغز سرت، ای منگله / همچو رش مانده تهی از کشکله


 بخش ۹۳

بهترین یاران و نزدیکان همه / نزد او دارم همیشه اندمه


 بخش ۹۴

پس بیو بارید ایشان را همه / نی شبان را میش زنده، نی رمه


 بخش ۹۵

جای کرد از بهر بودن کازه‌ای / زان که کرده بودشان اندازه‌ای


 بخش ۹۶

گفت: ای من، مرد خام کل درای / پیش آن فرتوت پیر ژاژخای


 بخش ۹۷

بینی و گنده دهان داری و نای / خایگان غر، هر یکی همچون درای


 بخش ۹۸

پیسی و ناسور کون و گربه پای / خایه غر داری تو، چون اشتر درای


 بخش ۹۹

آبکندی دور و بس تاریک جای / لغز لغزان چون درو بنهند پای


 بخش ۱۰۰

زشت و نافرهخته و نابخردی / آدمی رویی و در باطن بدی


 بخش ۱۰۱

من سخن گویم، تو کانایی کنی / هر زمانی دست بر دستی زنی


 بخش ۱۰۲

دستگاه او نداند کز چه روی؟ / تنبل و کنبوره در دستان اوی


 بخش ۱۰۳

شو، بدان گنج اندرون خمی بجوی / زیر او سمچیست، بیرون شد بدوی


 بخش ۱۰۴

چون یکی جبغبوت پستان‌بند اوی / شیر دوشی زو به روزی دو سبوی


 بخش ۱۰۵

خم و خنبه پر ز انده، دل تهی / زعفران و نرگس و بید و بهی

_________________________________________________________________________

 رودکی - مثنوی‌ها - ابیات به جا مانده از مثنوی بحر متقارب

 پاره ۱

باندا نمودند و خشور را / بدید آن سراپا همه نور را


 پاره ۲

کفن حله شد کرم بهرامه را / کز ابریشم جان کند جامه را


 پاره ۳

به کوه اندرون گفت: کمکان ما / بیا و بکن، بگسلد جان ما


 پاره ۴

توانی برو کار بستن فریب / که نادان همه راست ببند و ریب


 پاره ۵

گرفت آب کاشه ز سرمای سخت / چو زرین ورق گشت برگ درخت


 پاره ۶

ز قلب آنچنان سوی دشمن بتاخت / که از هیبتش شیر نر آب تاخت


 پاره ۷

چو گشت آن پریروی بیمار غنج / ببرید دل زین سرای سپنج


 پاره ۸

سگالندهٔ چرخ مانند غوچ / تبر برده بر سر چو تاج خروچ


 پاره ۹

که بر آب و گل نقش ما یاد کرد / که ماهار در بینی باد کرد


 پاره ۱۰

به دشمن بر، از خشم آواز کرد / تو گفتی مگر تندر آغاز کرد


 پاره ۱۱

نفس را به عذرم چو انگیز کرد / چو آذر فزا آتشم تیز کرد


 پاره ۱۲

زهر خاشه‌ای خویشتن پرورد / که جز خاش وی را چه اندر خورد؟


 پاره ۱۳

نشست وسخن را همی خاش زد / ز آب دهن کوه را شاش زد


 پاره ۱۴

ببادافره جاودان کردمند / به دوزخ بماند روانش نژند


 پاره ۱۵

یکی بزم خرم بیاراستند / می و رود و رامشگران خواستند


 پاره ۱۶

تن خنگ بید، ارچه باشد سپید / به تری و نرمی نباشد چو بید


 پاره ۱۷

کفیدش دل از غم، چون آن کفته نار / کفیده شود سنگ تیمار خوار


 پاره ۱۸

درخش، ارنخندد به وقت بهار / همانا نگرید چنین ابر زار


 پاره ۱۹

به دامم نیامد بسان تو گور / رهایی نیابی، بدین سان مشور


 پاره ۲۰

رسیدند زی شهر چندان فراز / سپه خیمه زد در نشیب و فراز


 پاره ۲۱

چه خوش گفت مزدور با آن خدیش: / مکن بد به کس، گر نخواهی به خویش


 پاره ۲۲

تن از خوی پر آب و دهان پر ز خاک / زبان گشته از تشنگی چاک چاک


 پاره ۲۳

فگندند بر لاد پر نیخ سنگ / نکردند در کار موبد درنگ


 پاره ۲۴

به یک باد اگر بیشتر تار رنگ / که باشد که بیشی بود بی درنگ


 پاره ۲۵

دو جوی روان از دهانش زخلم / دو خرمن زده بر دو چشمش زخیم


 پاره ۲۶

بهارست همواره هر روزیم / به منکر فراوان، به معروف کم


 پاره ۲۷

مکن خویشتن از ره راست گم / که خود را به دوزخ بری بافدم


 پاره ۲۸

به دشت ار به شمشیر بگزاردم / ازان به که ماهی بیو باردم


 پاره ۲۹

اگر باشگونه بود پیرهن / بود حاجت برکشیدن زتن


 پاره ۳۰

جگر تشنگانند بی‌توشگان / که بیچارگانند و بی‌زاوران


 پاره ۳۱

وگر پهلوانی ندانی زبان / ورز رود را ماورالنهر دان


 پاره ۳۲

که هرگه که تیره بگرددجهان / بسوزد چو دوزخ شود با دران


 پاره ۳۳

بداندیش دشمن برو ویل جو / که تا چون ستاند ازو چیز او


 پاره ۳۴

سرشک از مژه همچو در ریخته / چو خوشه ز سارونه آویخته


 پاره ۳۵

نشسته به صد چشم بر باره‌ای / گرفته به چنگ اندرون باره‌ای


 پاره ۳۶

لب بخت پیروز را خنده ای / مرا نیز مروای فرخنده ای


 پاره ۳۷

میلفنج دشمن، که دشمن یکی / فزونست و دوست ار هزار اندکی


 پاره ۳۸

ایا خلعت فاخر از خرمی / همی رفتی و می نوشتی ز می


 پاره ۳۹

جوان بودم و پنبه فخمیدمی / چو فخمیده شد دانه برچیدمی


 پاره ۴۰

جوان چون بدید آن نگاریده روی / به سان دو زنجیر مرغول موی


 پاره ۴۱

به خنیاگری نغز آورد روی / که: چیزی که دل خوش کند، آن بگوی


 پاره ۴۲

به چشم دلت دید باید جهان / که چشم سر تو نبیند نهان


 پاره ۴۳

بدین آشکارت ببین آشکار / نهانیت را بر نهانی گمار

_________________________________________________________________________

 رودکی - مثنوی‌ها - ابیات به جا مانده از مثنوی بحر خفیف

 پاره ۱

تا سمو سر برآورید از دشت / گشت زنگار گون همه لب کشت
هر یکی کاردی ز خوان برداشت / تا پزند از سمو طعامک چاشت


 پاره ۲

نیست فکری به غیر یار مرا / عشق شد در جهان فیار مرا


 پاره ۳

زرع و ذرع از بهار شد چو بهشت / زرع کشتست و ذرع گوشهٔ کشت


 پاره ۴

اشتر گرسنه کسیمه برد / کی شکوهد ز خار؟ چیره خورد


 پاره ۵

هر کرا راهبر زغن باشد / گذر او به مرغزن باشد


 پاره ۶

دیوه هر چند کابرشم بکند / هرچه آن بیشتر به خویش تند


 پاره ۷

گاو مسکین ز کید دمنه چه دید؟ / وز بد زاغ بوم را چه رسید؟


 پاره ۸

دور ماند از سرای خویش و تبار / نسری ساخت بر سر کهسار


 پاره ۹

گرچه نامردمست آن ناکس / نشود سیر ازو دلم یرگس


 پاره ۱۰

دخت کسری ز نسل کیکاوس / درستی نام، نغز چون طاوس


 پاره ۱۱

تبر از بس که زد به دشمن کوس / سرخ شد همچو لالکای خروس


 پاره ۱۲

آن که از این سخن شنید ارزش / باز پیش آر، تا کند پژهش


 پاره ۱۳

خویشتن پاک دار و بی‌پرخاش / هیچ کس را مباش عاشق غاش


 پاره ۱۴

خویشتن پاک دار بی‌پرخاش / رو به آغاش اندرون مخراش


 پاره ۱۵

خویش بیگانه گردد از پی دیش / خواهی آن روز مزد کمتر دیش


 پاره ۱۶

از بزرگی که هستی، ای خشنوک / چاکرت بر کتف نهد دفنوک


 پاره ۱۷

از تو خالی نگارخانهٔ جم / فرش دیبا فگنده بر بجکم


 پاره ۱۸

من چنین زار ازان جماش شدم / همچو آتش میان داش شدم


 پاره ۱۹

من چنان زار ازان جماش درم / همچو آتش میان داش درم


 پاره ۲۰

جان ترنجیده و شکسته دلم / گویی از غم همی فرو گسلم


 پاره ۲۱

باد بر تو مبارک و خنشان / جشن نوروز و گوسپند کشان


 پاره ۲۲

بودنی بود، می بیار اکنون / رطل پرکن ، مگوی بیش سخون


 پاره ۲۳

چون نهاد او پهند را نیکو / قید شد در پهند او آهو


 پاره ۲۴

چون به بانگ آمد از هوا بخنو / می خور و بانگ رود و چنگ شنو


 پاره ۲۵

از شبستان ببشکم آمد شاه / گشت بشکم ز دلبران چون ماه


 پاره ۲۶

ریش و سبلت همی خضاب کنی / خویشتن را همی عذاب کنی


 پاره ۲۷

آن که نشک آفرید و سرو سهی / وان که بید آفرید و نار و بهی

_________________________________________________________________________

 رودکی - مثنوی‌ها - ابیات به جا مانده از مثنوی بحر هزج

 پاره ۱

شبی دیرند و ظلمت را مهیا / چو نابینا درو دو چشم بینا


 پاره ۲

درنگ آر ای سپهر چرخ وارا / کیاخن ترت باید کرد کارا


 پاره ۳

چراغان در شب چک آن چنان شد / که گیتی رشک هفتم آسمان شد


 پاره ۴

چو یاوندان به مجلس می گرفتند / ز مجلس مست چون گشتند رفتند


 پاره ۵

نیارم بر کسی این راز بگشود / مرا از خال هندوی تو بفنود


 پاره ۶

اگرچه در وفا بی شبهی و دیس / نمی‌دانی تو قدر من ازندیس


 پاره ۷

بود زودا، که آیی نیک خاموش / چو مرغابی زنی در آب پاغوش


 پاره ۸

الهی، از خودم بستان و گم کن / به نور پاک بر من اشتلم کن


 پاره ۹

سر سرو قدش شد باژگونه / دو تا شد پشت او همچون درونه


 پاره ۱۰

تو ازفرغول باید دور باشی / شوی دنبال کار و جان خراشی


 پاره ۱۱

به راه اندر همی شد شاهراهی / رسید او تا به نزد پادشاهی


 پاره ۱۲

بهشت آیین سرایی را بپرداخت / زهر گونه درو تمثال‌ها ساخت
ز عود و چندن او را آستانه / درش سیمین و زرین پالکانه

_________________________________________________________________________

 رودکی - مثنوی‌ها - ابیات به جا مانده از دیگر مثنویها

 پاره ۱

ای بلبل خوش آوا، آوا ده / ای ساقی ، آن قدح باما ده


 پاره ۲

جوانی گسست و چیره زبانی / طبعم گرفت نیز گرانی


 پاره ۳

با صد هزار مردم تنهایی / بی صد هزار مردم تنهایی


 پاره ۴

جامه پر صورت دهر، ای جوان / چرک شدوشد به کف گازران
رنگ همه خام وچنان پیچ و تاب / منتظرم تا چه برآید ز آب؟


 پاره ۵

لقمه‌ای از زهر زده در دهن / مرگ فشردش همه در زیر غن


 پاره ۶

بگرفت به چنگ چنگ و بنشست / بنواخت به شست چنگ را شست


 پاره ۷

فرخار بزرگ و نیک جاییست / کان موضع آن بت نواییست


 پاره ۸

نه کفشگری که دوختستی / نه گندم و جو فرو خستی

_________________________________________________________________________

 رودکی - ابیات پراکنده

 شمارهٔ ۱

گرچه بشتر را عطا باران بود / مر ترا زر و گهر باشد عطا


 شمارهٔ ۲

پیش تیغ تو روز صف دشمن / هست چون پیش داس نوکر پا


 شمارهٔ ۳

تنت یک و جان یکی و چندین دانش / ای عجبی! مردمی تو، یا دریا؟


 شمارهٔ ۴

چنان که اشتر ابله سوی کنام شده / ز مکر روبه و زاغ وز گرگ بی‌خبرا


 شمارهٔ ۵

جز بما دندر این جهان گر به روی / با پسندر کینه دارد همچو بادختند را


 شمارهٔ ۶

گوش توسال و مه برود و سرود / نشنوی نیوهٔ خروشان را


 شمارهٔ ۷

درنگ آسا سپهر آرا بیاید / کیاخن در رباید گرد نان را


 شمارهٔ ۸

شیر آلغده که بیرون جهد از خانه به صید / تا به چنگ آرد آهو وآهو بره را


 شمارهٔ ۹

نباشد زین زمانه بس شگفتی / اگر بر ما ببارد آذرخشا


 شمارهٔ ۱۰

چو گرد آرند کردارت به محشر / فرو مانی چو خر به میان شلکا


 شمارهٔ ۱۱

کمندش بیشه بر شیران قفس کرد / فیلکش دشت بر گرگان خباکا


 شمارهٔ ۱۲

هر آن چه مدح تو گویم درست باشد و راست / مرا به کار نیاید سریشم وکیلا


 شمارهٔ ۱۳

گیهان ما به خواجهٔ عدنانی / عدنست و کار ما همه بانداما


 شمارهٔ ۱۴

اگرت بدره رساند همی به بدر منیر / مبادرت کن و خامش باش چندینا


 شمارهٔ ۱۵

همی بایدت رفت و راه دورست / به سغده دار یکسر شغل راها


 شمارهٔ ۱۶

ندیده تنبل اوی و بدیده مندل اوی / دگر نماید ودیگر بود به سان سراب


 شمارهٔ ۱۷

فاخته گون شد هوا ز گردش خورشید / جامهٔ خانه بتبک فاخته گون آب


 شمارهٔ ۱۸

تا کی کنی عذاب و کنی ریش را خضاب؟ / تا کی فضول گویی و آری حدیث غاب؟


 شمارهٔ ۱۹

جغد که با باز و پلنگان پرد / بشکندش پر و بال و گردد لت لت


 شمارهٔ ۲۰

تا لباس عمر اعدایش نگردد بافته / تار تار پود پود اندر فلات آن فوات


 شمارهٔ ۲۱

بر روی پزشک زن، میندیش / چون بود درست بیسیارت


 شمارهٔ ۲۲

ای زان چون چراغ پیشانی / ای زان زلفک شکست و مکست


 شمارهٔ ۲۳

خاک کف پای رودکی نسزی تو / هم بشوی گاو و هم بخایی برغست


 شمارهٔ ۲۴

به باز کریزی بمانم همی / اگر کبک بگریزد از من رواست


 شمارهٔ ۲۵

همه نیوشهٔ خواجه به نیکویی و به صلحست / همه نیوشهٔ نادان به جنگ و فتنه و غوغاست


 شمارهٔ ۲۶

هیچ راحت می‌نبینم در سرود و رود تو / جز که از فریاد و زخمه‌ات خلق را کاتوره خاست


 شمارهٔ ۲۷

شب قدر وصلت ز فرخندگی / فرح بخش‌تر از فرسنا فدست


 شمارهٔ ۲۸

لاد را بر بنای محکم نه / که نگهدار لاد بنیادست


 شمارهٔ ۲۹

خوبان همه سپاهند، اوشان خدایگانست / مر نیک بختیم را بر روی او نشانست


 شمارهٔ ۳۰

بهارچین کن ازان روی بزم خانهٔ خویش / اگرچه خانهٔ تو نوبهار برهمنست


 شمارهٔ ۳۱

فاخته گون شد هوا ز گردش خورشید / جامهٔ جامه به نیک فاخته گونست


 شمارهٔ ۳۲

با دل پاک مرا جامهٔ ناپاک رواست / بد مر آن را که دل و دیده پلیدست و پلشت


 شمارهٔ ۳۳

معذورم دارند، که اندوه و غیشت / و اندوه و غیش من ازان جعد و غیشت


 شمارهٔ ۳۴

چه گر من همیشه ستا گوی باشم / ستایم نباشد نکو جز به نامت


 شمارهٔ ۳۵

بودنت در خاک باشد، یافتی / هم چنان کز خاک بود انبودنت


 شمارهٔ ۳۶

ز مهرش مبادا تهی ایچ دل / ز فرمانش خالی مباد ایچ مرج


 شمارهٔ ۳۷

راهی آسان و راست بگزین، ای دوست / دور شو از راه بی کرانهٔ ترفنج


 شمارهٔ ۳۸

زین و زان چند بود برکه و مه؟ / مر ترا کشی و فیزین و غنوج


 شمارهٔ ۳۹

از جود قبا داری پوشیده مشهر / وز مجد بنا داری بر برده مشید


 شمارهٔ ۴۰

بخت و دولت چو پیشکار تواند / نصرة و فتح پیشیار تو باد


 شمارهٔ ۴۱

به تو بازگردد غم عاشقی / نگارا، مکن این همه زشتیاد


 شمارهٔ ۴۲

ایا بلایه، اگر کارت تو پنهان بود / کنون توانی، باری، خشوک پنهان کرد


 شمارهٔ ۴۳

گوسپندیم و جهان هست به کردار نغل / چون گه خواب بود سوی نغل باید شد


 شمارهٔ ۴۴

مرده نشود زنده، زنده بستودان شد / آیین جهان چونین تا گردون گردان شد


 شمارهٔ ۴۵

فاخته گون شد هوا ز گردش خورشید / جامهٔ خانه بتیک فاخته گون شد


 شمارهٔ ۴۶

رخ اعدات از تش نکبت / همچو قیر و شبه سیاه آمد


 شمارهٔ ۴۷

ای جان همه عالم در جان تو پیوند / مکروه تو ما را منما یاد خداوند


 شمارهٔ ۴۸

یافتی چون که مال غره مشو / چون تو بس دید و بیند این دیرند


 شمارهٔ ۴۹

دل از دنیا بردار و به خانه بنشین پست / فرا بند در خانه به فلج و بپژاوند


 شمارهٔ ۵۰

هردم که مرا گرفته خاموش / پیچیده به عافیت چو فرغند


 شمارهٔ ۵۱

چرخ چنینست و بدین ره رود / لیک ز هر نیک و ز هر بد نوند


 شمارهٔ ۵۲

ستاخی برآمد از بر شاخ درخت عود / ستاخی ز مشک و شاخ ز عنبر، درخت عود


 شمارهٔ ۵۳

بدان مرغک مانم که همی دوش / بزار از بر شاخک همی فنود


 شمارهٔ ۵۴

هر آن کریم که فرزند او بلاده بود / شگفت باشد کو از گناه ساده بود


 شمارهٔ ۵۵

ماغ در آبگیر گشته روان / راست چون کشتییست قیراندود


 شمارهٔ ۵۶

برو، ز تجربهٔ روزگار بهره بگیر / که بهر دفع حوادث ترا به کار آید


 شمارهٔ ۵۷

ماهی دیدی کجا کبودر گیرد؟ / تیغت ماهیست، دشمنانت کبودر


 شمارهٔ ۵۸

با درفش کاویان و طاقدیس / زر مشت افشار و شاهانه کمر


 شمارهٔ ۵۹

اگر من زونجت نخوردم گهی / تو اکنون بیا و زونجم بخور


 شمارهٔ ۶۰

مدخلان را رکاب زرآگین / پای آزادگان نیابد سر


 شمارهٔ ۶۱

تا زنده‌ام مرا نیست جز مدح تو دگر کار / کشت و درودم اینست، خرمن همین و شد کار


 شمارهٔ ۶۲

گزیده چهار توست، بدو در جهانهان / همارا به آخشیج، همارا به کارزار


 شمارهٔ ۶۳

چنان بار برآورد به خویشتن / که من گویم: خوردست سوسمار


 شمارهٔ ۶۴

فاخته بر سرو شاهرود بر آورد / زخمه فرو هشت زندواف به طنبور


 شمارهٔ ۶۵

علم ابر و تندر بود کوس او / کمان آدنیده شود ژاله تیر


 شمارهٔ ۶۶

چون لطیف آید به گاه نوبهار / بانگ رود و بانگ کبک و بانگ تز


 شمارهٔ ۶۷

به حق آن خم زلف ، بسان منقار باز / به حق آن روی خوب، کز گرفتی براز


 شمارهٔ ۶۸

در عمل تا دیر بازی و درازی ممکنست / چون عمل بادا ترا عمر دراز و دیر باز


 شمارهٔ ۶۹

تازیان دوان همی آید / همچو اندر فسیله اسب نهاز


 شمارهٔ ۷۰

چون سپرم نه میان بزم به نوروز / در مه بهمن بتاز و جان عدو سوز


 شمارهٔ ۷۱

نهاد روی به حضرت، چنان که روبه پیر / بتیم وا تگران آید از در تیماس


 شمارهٔ ۷۲

حسودانت را داده بهرام نحس / ترا بهره کرده سعادت زواش


 شمارهٔ ۷۳

بت، اگرچه لطیف دارد نقش / نزد رخسارهٔ تو هست خراش


 شمارهٔ ۷۴

از چه توبه نکند خواجه؟ که هر کجا که بود / قدحی می بخورد راست کند زود هراش


 شمارهٔ ۷۵

تو چگونه جهی؟ که دست اجل / به سر تو همی زند سر پاش


 شمارهٔ ۷۶

بر هبک نهاده جام باده / وان گاه ز هبک نوش کردش


 شمارهٔ ۷۷

همی تا قطب با حورست زیر گنبد اخضر / شکر پاشش ز یک پله است و از دیگر فلا سنگش


 شمارهٔ ۷۸

بسا کسا! که جوین نان همی نیابد سیر / بسا کسا! که بره است و فرخشه بر خوانش


 شمارهٔ ۷۹

بانگ کردمت، ای فغ سیمین / زوش خواندم ترا، که هستی زوش


 شمارهٔ ۸۰

ای دریغا! که مورد زار مرا / ناگهان باز خورد برف و غیش


 شمارهٔ ۸۱

هر کو برود راست نشستست به شادی / و آن کو نرود راست همه مرده همی دیش


 شمارهٔ ۸۲

چون جامهٔ اشن به تن اندر کند کسی / خواهد ز کردگار به حاجت مراد خویش


 شمارهٔ ۸۳

آه! ازین جور بد زمانهٔ شوم / همه شادی او غمان آمیغ


 شمارهٔ ۸۴

با دو سه بوسه رها کن این دل از درد خناک / تا به من احسانت باشد، احسن الله جزاک


 شمارهٔ ۸۵

کافور تو با کوس شد و مشک همه ناک / آلودگیت در همه ایام نشد پاک


 شمارهٔ ۸۶

بس عزیزم، بس گرامی، شاد باش / اندرین خانه بسان نو بیوک


 شمارهٔ ۸۷

یک به یک از در درآمد آن نگار / آن غراشیده ز من، رفته به جنگ


 شمارهٔ ۸۸

خشک کلب سگ و بتفوز سگ / آن چنان که نجنبید او را هیچ رگ


 شمارهٔ ۸۹

چو هامون دشمنانت پست بادند / چو گردون دوستان والا همه سال


 شمارهٔ ۹۰

یار بادت توفیق، روزبهی با تو رفیق / دولتت بادا حریف، دشمنت غیشه و نال


 شمارهٔ ۹۱

ای شاه نبی سیرت، ایمان تو محکم / ای میر علی حکمت، عالم به تو در غال


 شمارهٔ ۹۲

لبت سیب بهشت و من محتاج / یافتن را همی نیابم ویل


 شمارهٔ ۹۳

چرا همی نچمم؟ تا چرا کند تن من / که نیز تا نچمم کار من نگیرد چم


 شمارهٔ ۹۴

گر کند یاریی مرا به غم عشق آن صنم / بتواند زدود زین دلم غم خواره زنگ غم


 شمارهٔ ۹۵

تا درگه او یابی مگذرد به در کس / زیرا که حرامست تیمم به لب یم


 شمارهٔ ۹۶

بام‌ها را فرسب خرد کنی / از گرانیت، گر شوی بر بام


 شمارهٔ ۹۷

بر رخ هزار زهرهٔ ثامور برشکفت / ایدون ز باغ قطرهٔ شبنم نیافتم


 شمارهٔ ۹۸

آرزومند آن شده تو به گور / که رسد نان پاره‌ایت برم


 شمارهٔ ۹۹

هنوز با منی و از نهیب رفتن تو / به روز وقت شمارم، به شب ستاره شمارم


 شمارهٔ ۱۰۰

من بدان آمدم به خدمت تو / که برآید رطب ز کانازم


 شمارهٔ ۱۰۱

داری مرا بدان که فراز آیم / زیر دو زلفکانت به نخچیزم


 شمارهٔ ۱۰۲

چون برگ لاله بوده‌ام و اکنون / چون سیب پژمرده بر آونگم


 شمارهٔ ۱۰۳

سرو بودیم چندگاه بلند / کوژ گشتیم و چون درونه شدیم


 شمارهٔ ۱۰۴

بت پرستی گرفته ایم همه / این جهان چون بتست و ما شمنیم


 شمارهٔ ۱۰۵

کنه را در چراغ کرد سبک / پس درو کرد اندکی روغن


 شمارهٔ ۱۰۶

یکی آلوده‌ای باشد، که شهری را ببالاید / چو از گاوان یکی باشد، که گاوان را کند ریخن


 شمارهٔ ۱۰۷

گر همه نعمت یک روز به ما بخشد / ننهد منت بر ما و پذیرد هن


 شمارهٔ ۱۰۸

گر کس بودی که زی توام بفگندی / خویشتن اندر نهادمی به فلاخن


 شمارهٔ ۱۰۹

میلاو منی، ای فغ واستاد توام من / پیش آی و سه بوسه ده و میلاویه بستان


 شمارهٔ ۱۱۰

بسی خسرو نامور پیش ازین / شدستند زی ساری و ساریان


 شمارهٔ ۱۱۱

از پی الفغده و روزی به جهد / جانورسوی سپنج خویش جویان و روان


 شمارهٔ ۱۱۲

خواسته تاراج گشته، سر نهاده بر زیان / لشکرت همواره یافه، چون رمهٔ رفته شبان


 شمارهٔ ۱۱۳

خود غم دندان به که توانم گفتن؟ / زرین گشتم برون سیمین دندان


 شمارهٔ ۱۱۴

به نوبهاران بستای ابر گریان را / که از گریستن اوست این زمین خندان


 شمارهٔ ۱۱۵

به آتش درون بر مثال سمندر / به آب اندرون بر مثال نهنگان


 شمارهٔ ۱۱۶

کیر آلوده بیاری و نهی در کس من / بوسه ای چند برو بر نهی و بر نس من


 شمارهٔ ۱۱۷

هرگز نکند سوی من خسته نگاهی / آرنگ نخواهد که شود شاد دل من


 شمارهٔ ۱۱۸

تلخی و شیرینیش آمیخته است / کس نخورد نوش و شکر با پیون


 شمارهٔ ۱۱۹

ای خریدار من ترا بدو چیز: / به تن و جان و مهر داده ربون


 شمارهٔ ۱۲۰

گرفته روی دریا جمله کشتی‌های بر تو / ز بهر مدح خواهانت زشروان تا به آبسکون


 شمارهٔ ۱۲۱

هر آن که خاتم مدح تو کرد در انگشت / سر از دریچهٔ رنگین برون کند زرین


 شمارهٔ ۱۲۲

به سرو ماند، گر سو لاله دار بود / به مورد ماند، گر مورد روید از نسرین


 شمارهٔ ۱۲۳

گیتیت چنین آید، گردنده بدین سان هم / هم باد برین آید و هم باد فرودین


 شمارهٔ ۱۲۴

به چنگال قهر تو در، خصم بد دل / بود همچو چرزی به چنگال شاهین


 شمارهٔ ۱۲۵

ازان کوز ابری باز کردار / کلفتش بسدین و تنش زرین


 شمارهٔ ۱۲۶

چنان که خاک سر شتی به زیر خاک شوی / نیات خاک و تو اندر میان خاک آگین


 شمارهٔ ۱۲۷

آن رخت کتان خویش من رفتم و پردختم / چون گرد به ماندستم تنها من واین باهو


 شمارهٔ ۱۲۸

چرا عمر کرکس دو صد سال؟ ویحک! / نماند فزون تر ز سالی پرستو؟


 شمارهٔ ۱۲۹

عاجز شود از اشک و غریو من / هر ابر بهارگاه بابختو


 شمارهٔ ۱۳۰

دلبرا، زوکی مجال حاسد غماز تو / رنگ من با تو نبندد بیش ازین ملماز تو


 شمارهٔ ۱۳۱

ای دریغ! آن حر، هنگام سخا حاتم فش / ای دریغ! آن گو، هنگام وفا سام گراه


 شمارهٔ ۱۳۲

هفت سالار، کندرین فلکند / همه گرد آمدند در دو و داه


 شمارهٔ ۱۳۳

نیست از من عجب که: گستاخم / که تو کردی باولم دسته


 شمارهٔ ۱۳۴

گاه آرامیده و گه ارغنده / گاه آشفته و گه آهسته


 شمارهٔ ۱۳۵

منم خو کرده بر بوسش، چنان چون باز بر مسته / چنان بانگ آرم از بوسش، چنان چون بشکنی پسته


 شمارهٔ ۱۳۶

از مهر او ندارم بی خنده کام و لب / تا سرو سبز باشد و بار آورد پده


 شمارهٔ ۱۳۷

آتش هجر ترا هیزم منم / و آتش دیگر ترا هیزم پده


 شمارهٔ ۱۳۸

به جای هر گران مایه فرومایه نشانیده / نمانیدست ساراوی و کرهٔ اوت مانیده


 شمارهٔ ۱۳۹

گر نعم‌های او چو چرخ دوان / همه خوابست و خواب باد فره


 شمارهٔ ۱۴۰

در راه نشابور دهی دیدم بس خوب / انگشتهٔ او را نه عدد بود و نه مره


 شمارهٔ ۱۴۱

جعدی سیاه دارد، کز کشی / پنهان شود بدو در سرخاره


 شمارهٔ ۱۴۲

کز شاعران نوندمنم و نوگواره / یک بیت پرنیان کنم از سنگ خاره


 شمارهٔ ۱۴۳

ای خون دوستانت به گردن، مکن بزه / کس برنداشتست به دستی دو خربزه


 شمارهٔ ۱۴۴

بتگک ازان گزیده‌ام این کازه / کم عیش نیک و دخل بی اندازه


 شمارهٔ ۱۴۵

یک سو کشمش چادر، یک سو نهمش موزه / این مرده اگر خیزد، ورنه من و چلغوزه


 شمارهٔ ۱۴۶

ناگاه برآرند ز کنج تو خروشی / گردند همه جمله و بر ریش تو شاشه


 شمارهٔ ۱۴۷

خوش آن نبیذ غارچی با دوستان یکدله / گیتی به آرام اندرون، مجلس به بانگ و ولوله


 شمارهٔ ۱۴۸

ماه تمامست روی دلبرک من / وز دو گل سرخ اندر و پر گاله


 شمارهٔ ۱۴۹

ای بار خدای، ای نگار فتنه / ای دین خردمند را تو رخنه


 شمارهٔ ۱۵۰

بزرگان جهان چون بند گردن / تو چون یاقوت سرخ اندر میانه


 شمارهٔ ۱۵۱

زلفینک او نهاده دارد / بر گردن هاروت زاو لانه


 شمارهٔ ۱۵۲

ندارد میل فرزانه به فرزند و به زن هرگز / ببرد نسل این هر دو، نبرد نسل فرزانه


 شمارهٔ ۱۵۳

ایا خورشید سالاران گیتی / سوار رزم ساز و گرد نستوه


 شمارهٔ ۱۵۴

گه ارمنده‌ای و گه ارغنده‌ای / گه آشفته‌ای و گه آهسته‌ای


 شمارهٔ ۱۵۵

مهر جویی ز من و بی مهری / هده خواهی ز من و بیهده‌ای


 شمارهٔ ۱۵۶

بر تو رسیده بهر دل تنگ چاره‌ای / از حال من ضعیف بیندیش چاره‌ای


 شمارهٔ ۱۵۷

گه در آن کندز بلند نشین / گه بدین بوستان چشم گشای


 شمارهٔ ۱۵۸

کار بوسه چو آب خوردن شور / بخوری بیش، تشنه‌تر گردی


 شمارهٔ ۱۵۹

بتا، نخواهم گفتن تمام مدح ترا / به شرم دارد خورشید اگر کنم سپری


 شمارهٔ ۱۶۰

من کنم پیش تو دهان پر باد / تا زنی بر لبم تو زابگری


 شمارهٔ ۱۶۱

باغ ملک آمد طری از رشحهٔ کلک وزیر / زان که افشک می‌کند مر باغ و بستان را طری


 شمارهٔ ۱۶۲

چه نیکو سخن گفت؟ یاری بیاری / که: تا کی کشم از خسر ذل و خواری؟


 شمارهٔ ۱۶۳

نیل دمنده تویی به گاه عطیت / پیل دمنده به گاه کینه گزاری


 شمارهٔ ۱۶۴

مرا با تو بدین باب تاب نیست / که تو راز به از من به سر بری


 شمارهٔ ۱۶۵

آهو ز تنگ کوه بیامد به دشت و راغ / بر سبزه باده خوش بود اکنون، اگر خوری


 شمارهٔ ۱۶۶

از خر و پالیک آن جای رسیدم که همی / موزهٔ چینی می‌خواهم و اسب تازی


 شمارهٔ ۱۶۷

جهانا، همانا کزین بی‌گناهی / گنه کار ماییم و تو بی کنازی


 شمارهٔ ۱۶۸

به جمله خواهم یک ماهه بوسه از تو، بتا / به کیچ کیچ نخواهم که فام من توزی


 شمارهٔ ۱۶۹

ای آن که از عشق تو اندر جگر خویش / آتشکده دارم سد و بر هر مژه ای ژی


 شمارهٔ ۱۷۰

ازو بی اندهی بگزین و شادی با تن آسانی / به تیمار جهان دل را چرا باید که بخسانی؟


 شمارهٔ ۱۷۱

شدم پیر بدین سان و تو هم خود نه جوانی / مرا سینه پر انجوخ و تو چون چفته کمانی


 شمارهٔ ۱۷۲

زر خواهی و ترنج، اینک این دو رخ من / می خواهی و گل و نرگس، از آن دو رخ جوی


 شمارهٔ ۱۷۳

سروست آن یا بالا؟ ماهست آن یا روی؟ / زلفست آن یا چوگان؟ خالست آن یا گوی؟


 شمارهٔ ۱۷۴

آمد این نوبهار توبه شکن / پرنیان گشت باغ و برزن و کوی


 شمارهٔ ۱۷۵

شاعر شهید و شهره فرالاوی / وین دیگر به جمله همه راوی


 شمارهٔ ۱۷۶

جز برتری ندانی، گویی که آتشی / جز راستی نجویی، ماناتر از وی


 شمارهٔ ۱۷۷

ای مایهٔ خوبی و نیک نامی / روزم ندهد بی تو روشنایی
