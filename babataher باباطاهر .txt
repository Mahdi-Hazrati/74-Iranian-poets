
_________________________________________________________________________

 باباطاهر - دوبیتی‌ها

 دوبیتی شمارهٔ ۱

ببندم شال و میپوشم قدک را / بنازم گردش چرخ و فلک را
بگردم آب دریاها سراسر / بشویم هر دو دست بی نمک را


 دوبیتی شمارهٔ ۲

تن محنت کشی دیرم خدایا / دل با غم خوشی دیرم خدایا
زشوق مسکن و داد غریبی / به سینه آتشی دیرم خدایا


 دوبیتی شمارهٔ ۳

اگر یار مرا دیدی به خلوت / بگو ای بی‌وفا ای بیمروت
گریبانم ز دستت چاک چاکو / نخواهم دوخت تا روز قیامت


 دوبیتی شمارهٔ ۴

ته که ناخوانده‌ای علم سماوات / ته که نابرده‌ای ره در خرابات
ته که سود و زیان خود ندانی / بیاران کی رسی هیهات هیهات


 دوبیتی شمارهٔ ۵

دلی دیرم خریدار محبت / کز او گرم است بازار محبت
لباسی دوختم بر قامت دل / زپود محنت و تار محبت


 دوبیتی شمارهٔ ۶

محبت آتشی در جانم افروخت / که تا دامان محشر بایدم سوخت
عجب پیراهنی بهرم بریدی / که خیاط اجل میبایدش دوخت


 دوبیتی شمارهٔ ۷

نپرسی حال یار دلفکارت / که هجران چون کند با روزگارت
ته که روز و شوان در یاد مویی / هزارت عاشق با مو چه کارت


 دوبیتی شمارهٔ ۸

اگر دل دلبر و دلبر کدام است / وگر دلبر دل و دلرا چه نام است
دل و دلبر بهم آمیته وینم / ندونم دل که و دلبر کدام است


 دوبیتی شمارهٔ ۹

شب تاریک و سنگستان و مو مست / قدح از دست مو افتاد و نشکست
نگهدارنده‌اش نیکو نگهداشت / وگرنه صد قدح نفتاده بشکست


 دوبیتی شمارهٔ ۱۰

نفس شومم بدنیا بهر آن است / که تن از بهر موران پرورانست
ندونستم که شرط بندگی چیست / هرزه بورم بمیدان جهانست


 دوبیتی شمارهٔ ۱۱

شیرمردی بدم دلم چه دونست / اجل قصدم کره و شیر ژیونست
ز موشیر ژیان پرهیز می‌کرد / تنم وا مرگ جنگیدن ندونست


 دوبیتی شمارهٔ ۱۲

بود درد مو و درمانم از دوست / بود وصل مو و هجرانم از دوست
اگر قصابم از تن واکره پوست / جدا هرگز نگردد جانم از دوست


 دوبیتی شمارهٔ ۱۳

نمیدانم دلم دیوانهٔ کیست / کجا آواره و در خانهٔ کیست
نمیدونم دل سر گشتهٔ مو / اسیر نرگس مستانهٔ کیست


 دوبیتی شمارهٔ ۱۴

ته دوری از برم دل در برم نیست / هوای دیگری اندر سرم نیست
بجان دلبرم کز هر دو عالم / تمنای دگر جز دلبرم نیست


 دوبیتی شمارهٔ ۱۵

یکی برزیگرک نالان درین دشت / بخون دیدگان آلاله می‌کشت
همی کشت و همی گفت ای دریغا / بباید کشت و هشت و رفت ازین دشت


 دوبیتی شمارهٔ ۱۶

خرم کوه و خرم صحرا خرم دشت / خرم آنانکه این آلالیان کشت
بسی هند و بسی شند و بسی یند / همان کوه و همان صحرا همان دشت


 دوبیتی شمارهٔ ۱۷

بهار آیو به صحرا و در و دشت / جوانی هم بهاری بود و بگذشت
سر قبر جوانان لاله رویه / دمی که گلرخان آیند به گلگشت


 دوبیتی شمارهٔ ۱۸

سیاهی دو چشمانت مرا کشت / درازی دو زلفانت مرا کشت
به قتلم حاجت تیر و کمان نیست / خم ابرو و مژگانت مرا کشت


 دوبیتی شمارهٔ ۱۹

عزیزا کاسهٔ چشمم سرایت / میان هردو چشمم جای پایت
از آن ترسم که غافل پا نهی تو / نشیند خار مژگانم بپایت


 دوبیتی شمارهٔ ۲۰

من آن رندم که گیرم از شهان باج / بپوشم جوشن و بر سر نهم تاج
فرو ناید سر مردان به نامرد / اگر دارم کشند مانند حلاج


 دوبیتی شمارهٔ ۲۱

ته که می‌شی بمو چاره بیاموج / که این تاریک شوانرا چون کرم روج
کهی واجم که کی این روج آیو / کهی واجم که هرگز وا نه‌ای روج


 دوبیتی شمارهٔ ۲۲

اگر زرین کلاهی عاقبت هیچ / اگر خود پادشاهی عاقبت هیچ
اگر ملک سلیمانت ببخشند / در آخر خاک راهی عاقبت هیچ


 دوبیتی شمارهٔ ۲۳

زدست دیده و دل هر دو فریاد / که هر چه دیده بیند دل کند یاد
بسازم خنجری نیشش ز فولاد / زنم بر دیده تا دل گردد آزاد


 دوبیتی شمارهٔ ۲۴

گیج و ویجم که کافر گیج میراد / چنان گیجم که کافر هم موی ناد
بر این آئین که مو را جان و دل داد / شمع و پروانه را پرویج میداد


 دوبیتی شمارهٔ ۲۵

دو چشمم درد چشمانت بچیناد / مبو روجی که چشمم ته مبیناد
شنیدم رفتی و یاری گرفتی / اگر گوشم شنید چشمم مبیناد


 دوبیتی شمارهٔ ۲۶

دلم بی وصل ته شادی مبیناد / زدرد و محنت آزادی مبیناد
خراب آباد دل بی مقدم تو / الهی هرگز آبادی مبیناد


 دوبیتی شمارهٔ ۲۷

بیته یارب به بستان گل مرویاد / وگر روید کسش هرگز مبویاد
بیته هر گل به خنده لب گشاید / رخش از خون دل هرگز مشویاد


 دوبیتی شمارهٔ ۲۸

یکی درد و یکی درمان پسندد / یکی وصل و یکی هجران پسندد
من از درمان و درد و وصل و هجران / پسندم آنچه را جانان پسندد


 دوبیتی شمارهٔ ۲۹

الهی گردن گردون شود خرد / که فرزندان آدم را همه برد
یکی ناگه که زنده شد فلانی / همه گویند فلان ابن فلان مرد


 دوبیتی شمارهٔ ۳۰

نهالی کن سر از باغی برآرد / ببارش هر کسی دستی برآرد
برآرد باغبان از بیخ و از بن / اگر بر جای میوه گوهر آرد


 دوبیتی شمارهٔ ۳۱

غریبی بس مرا دلگیر دارد / فلک بر گردنم زنجیر دارد
فلک از گردنم زنجیر بردار / که غربت خاک دامنگیر دارد


 دوبیتی شمارهٔ ۳۲

خور از خورشید رویت شرم دارد / مه نو زابرویت آزرم دارد
بشهر و کوه و صحرا هر که بینی / زبان دل بذکرت گرم دارد


 دوبیتی شمارهٔ ۳۳

غم عشقت بیابان پرورم کرد / فراقت مرغ بی‌بال و پرم کرد
بمو واجی صبوری کن صبوری / صبوری طرفه خاکی بر سرم کرد


 دوبیتی شمارهٔ ۳۴

شوانم خواب در مرز گلان کرد / گلم واچید و خوابم را زیان کرد
باغبان دید که مو گل دوست دیرم / هزاران خار بر گل پاسبان کرد


 دوبیتی شمارهٔ ۳۵

دل عاشق به پیغامی بسازد / خمار آلوده با جامی بسازد
مرا کیفیت چشم تو کافیست / ریاضت کش ببادامی بسازد


 دوبیتی شمارهٔ ۳۶

دگر شو شد که مو جانم بسوزد / گریبان تا بدامانم بسوزد
برای کفر زلفت ای پریرخ / همی ترسم که ایمانم بسوزد


 دوبیتی شمارهٔ ۳۷

هر آنکس عاشق است از جان نترسد / یقین از بند و از زندان نترسد
دل عاشق بود گرگ گرسنه / که گرگ از هی هی چوپان نترسد


 دوبیتی شمارهٔ ۳۸

بلا رمزی ز بالای ته باشد / جنون سری ز سودای ته باشد
بصورت آفرینم این گمان بی / که پنهان در تماشای ته باشد


 دوبیتی شمارهٔ ۳۹

پسندی خوار و زارم تا کی و چند / پریشان روزگارم تا کی و چند
ته که باری ز دوشم برنگیری / گری سربار بارم تا کی و چند


 دوبیتی شمارهٔ ۴۰

دلا خوبان دل خونین پسندند / دلا خون شو که خوبان این پسندند
متاع کفر و دین بی‌مشتری نیست / گروهی آن گروهی این پسندند


 دوبیتی شمارهٔ ۴۱

مرا نه سر نه سامان آفریدند / پریشانم پریشان آفریدند
پریشان خاطران رفتند در خاک / مرا از خاک ایشان آفریدند


 دوبیتی شمارهٔ ۴۲

خوشا آنانکه سودای ته دیرند / که سر پیوسته در پای ته دیرند
بدل دیرم تمنای کسانی / که اندر دل تمنای ته دیرند


 دوبیتی شمارهٔ ۴۳

چو آن نخلم که بارش خورده باشند / چو آن ویران که گنجش برده باشند
چو آن پیری همی نالم درین دشت / که رودان عزیزش مرده باشند


 دوبیتی شمارهٔ ۴۴

خوشا آنانکه هر از بر ندانند / نه حرفی وانویسند و نه خوانند
چو مجنون سر نهند اندر بیابان / ازین گو گل روند آهو چرانند


 دوبیتی شمارهٔ ۴۵

خوشا آنانکه تن از جان ندانند / تن و جانی به جز جانان ندانند
بدردش خو گرند سالان و ماهان / بدرد خویشتن درمان ندانند


 دوبیتی شمارهٔ ۴۶

خوشا آنانکه پا از سر ندونند / مثال شعله خشک وتر ندونند
کنشت و کعبه و بتخانه و دیر / سرائی خالی از دلبر ندونند


 دوبیتی شمارهٔ ۴۷

خوشا آنانکه هر شامان ته وینند / سخن با ته گرند با ته نشینند
مو که پایم نبی کایم ته وینم / بشم آنان بوینم که ته وینند


 دوبیتی شمارهٔ ۴۸

خوشا آنان که با ته همنشینند / همیشه با دل خرم نشینند
همین بی رسم عشق و عشقبازی / که گستاخانه آیند و ته بینند


 دوبیتی شمارهٔ ۴۹

لاله کاران دگر لاله مکارید / باغبانان دو دست از گل بدارید
اگر عهد گلان این بو که دیدم / بیخ گل بر کنید و خار بکارید


 دوبیتی شمارهٔ ۵۰

مو آن رندم که نامم بی‌قلندر / نه خان دیرم نه مان دیرم نه لنگر
چو روج آیو بگردم گرد گیتی / چو شو آیو به خشتی وانهم سر


 دوبیتی شمارهٔ ۵۱

تویی آن شکرین لب یاسمین بر / منم آن آتشین دل دیدگان تر
از آن ترسم که در آغوشم آیی / گدازد آتشت بر آب شکر


 دوبیتی شمارهٔ ۵۲

گلش در زیر سنبل سایه پرور / نهال قامتش نخلی است نوبر
زعشق آن گل رعنا همه شب / چو بلبل ناله و افغان برآور


 دوبیتی شمارهٔ ۵۳

دمی بوره بوین حالم ته دلبر / دلم تنگه شبی با مو بسر بر
ته گل بر سر زنی ای نو گل مو / به جای گل زنم مو دست بر سر


 دوبیتی شمارهٔ ۵۴

بروی ماهت ای ماه ده و چار / به سرو قدت ای زیبنده رخسار
که جز عشقت خیالی در دلم نی / بدیاری ندارم مو سر و کار


 دوبیتی شمارهٔ ۵۵

دیم آلاله‌ای در دامن خار / واتم آلالیا کی چینمت بار
بگفتا باغبان معذور میدار / درخت دوستی دیر آورد بار


 دوبیتی شمارهٔ ۵۶

دلم زار و دلم زار و دلم زار / طبیبم آورید دردم کرید چار
طبیبم چون بوینه بر موی زار / کره در مون دردم را بناچار


 دوبیتی شمارهٔ ۵۷

سه درد آمو بجانم هر سه یکبار / غریبی و اسیری و غم یار
غریبی و اسیری چاره دیره / غم یار و غم یار و غم یار


 دوبیتی شمارهٔ ۵۸

زدل نقش جمالت در نشی یار / خیال خط و خالت در نشی یار
مژه سازم بدور دیده پرچین / که تا وینم خیالت در نشی یار


 دوبیتی شمارهٔ ۵۹

الاله کوهسارانم تویی یار / بنوشه جو کنارانم تویی یار
الاله کوهساران هفته‌ای بی / امید روزگارانم تویی یار


 دوبیتی شمارهٔ ۶۰

بی تو تلواسه دیرم ای نکویار / زهر در کاسه دیرم ای نکویار
میم خون گریه ساقی ناله مطرب / مصاحب این سه دیرم ای نکویار


 دوبیتی شمارهٔ ۶۱

فلک زار و نزارم کردی آخر / جدا از گلعذارم کردی آخر
میان تختهٔ نرد محبت / شش و پنجی بکارم کردی آخر


 دوبیتی شمارهٔ ۶۲

اگر شیری اگر میری اگر مور / گذر باید کنی آخر لب گور
دلا رحمی بجان خویشتن کن / که مورانت نهند خوان و کنند سور


 دوبیتی شمارهٔ ۶۳

اگر شیری اگر ببری اگر کور / سرانجامت بود جا در ته گور
تنت در خاک باشد سفره گستر / بگردش موش و مار و عقرب و مور


 دوبیتی شمارهٔ ۶۴

دلا اصلا نترسی از ره دور / دلا اصلا نترسی از ته گور
دلا اصلا نمیترسی که روزی / شوی بنگاه مار و لانهٔ مور


 دوبیتی شمارهٔ ۶۵

جره بازی بدم رفتم به نخجیر / سبک دستی بزد بر بال من تیر
برو غافل مچر در کوهساران / هران غافل چرد غافل خورد تیر


 دوبیتی شمارهٔ ۶۶

بوره بلبل بنالیم از سر سوز / بوره آه سحر از مو بیاموز
تو از بهر گلی ده روز نالی / مو از بهر دل‌آرامم شو و روز


 دوبیتی شمارهٔ ۶۷

جدا از رویت ای ماه دل افروز / نه روز از شو شناسم نه شو از روز
وصالت گر مرا گردد میسر / همه روزم شود چون عید نوروز


 دوبیتی شمارهٔ ۶۸

مو که سر در بیابانم شو و روز / سرشک از دیده بارانم شو و روز
نه تب دیرم نه جایم میکند درد / همیدونم که نالونم شو و روز


 دوبیتی شمارهٔ ۶۹

بی ته سر در بیابانم شو و روز / سرشک از دیده بارانم شو و روز
نه بیمارم که جایم میکری درد / همیدانم که نالانم شو و روز


 دوبیتی شمارهٔ ۷۰

غم و درد مو از عطار واپرس / درازی شب از بیمار واپرس
خلایق هر یکی صد بار پرسند / تو که جان و دلی یکبار واپرس


 دوبیتی شمارهٔ ۷۱

خداوندا بفریاد دلم رس / تو یار بیکسان مو مانده بیکس
همه گویند طاهر کس نداره / خدا یار مو چه حاجت کس


 دوبیتی شمارهٔ ۷۲

گلی که خود بدادم پیچ و تابش / باشک دیدگانم دادم آبش
درین گلشن خدایا کی روا بی / گل از مو دیگری گیرد گلابش


 دوبیتی شمارهٔ ۷۳

قضا رمزی زچشمان خمارش / قدر سری ز زلف مشگبارش
مه و مهر آیتی ز آنروی زیبا / نکویان جهان آئینه دارش


 دوبیتی شمارهٔ ۷۴

به قبرستان گذر کردم کم وبیش / بدیدم قبر دولتمند و درویش
نه درویش بیکفن در خاک رفته / نه دولتمند برده یک کفن بیش


 دوبیتی شمارهٔ ۷۵

شب تار است و گرگان میزنند میش / دو زلفانت حمایل کن بوره پیش
از آن کنج لبت بوسی بموده / بگو راه خدا دادم بدرویش


 دوبیتی شمارهٔ ۷۶

فلک نه همسری دارد نه هم کف / بخون ریزی دلش اصلا نگفت اف
همیشه شیوهٔ کارش همینه / چراغ دودمانیرا کند پف


 دوبیتی شمارهٔ ۷۷

دلی دیرم ولی دیوانه و دنگ / ز دستم شیشهٔ ناموس بر سنگ
ازین دیوانگی روزی برآیم / که در دامان دلبر برزنم چنگ


 دوبیتی شمارهٔ ۷۸

وای آن روجی که در قبرم نهند تنگ / ببالینم نهند خشت و گل و سنگ
نه پای آنکه بگریزم ز ماران / نه دست آنکه با موران کنم جنگ


 دوبیتی شمارهٔ ۷۹

دلی دیرم چو مو دیوانه و دنگ / زده آئینه هر نام بر سنگ
بمو واجند که بی نام و ننگی / هر آن یارش تویی چه نام و چه ننگ


 دوبیتی شمارهٔ ۸۰

حرامم بی ته بی آلاله و گل / حرامم بی ته بی آواز بلبل
حرامم بی اگر بی ته نشینم / کشم در پای گلبن ساغر مل


 دوبیتی شمارهٔ ۸۱

مو ام آن آذرین مرغی که فی‌الحال / بسوجم عالم ار برهم زنم بال
مصور گر کشد نقشم به گلشن / بسوجه گلشن از تاثیر تمثال


 دوبیتی شمارهٔ ۸۲

خدایا داد از این دل داد از این دل / نگشتم یک زمان من شاد از این دل
چو فردا داد خواهان داد خواهند / بر آرم من دو صد فریاد از این دل


 دوبیتی شمارهٔ ۸۳

خدایا خسته و زارم ازین دل / شو و روزان در آزارم ازین دل
مو از دل نالم و دل نالد از مو / زمو بستان که بیزارم ازین دل


 دوبیتی شمارهٔ ۸۴

بشم واشم که تا یاری گره دل / به بختم گریه و زاری گره دل
بگردی و نجوئی یار دیگر / که از جان و دلت یاری گره دل


 دوبیتی شمارهٔ ۸۵

چرا دایم بخوابی ای دل ای دل / ز غم در اضطرابی ای دل ای دل
بوره کنجی نشین شکر خدا کن / که شاید کام یابی ای دل ای دل


 دوبیتی شمارهٔ ۸۶

مگر شیر و پلنگی ای دل ای دل / بمو دایم به جنگی ای دل ای دل
اگر دستم فتی خونت بریجم / بوینم تا چه رنگی ای دل ای دل


 دوبیتی شمارهٔ ۸۷

چرا آزرده حالی ای دل ای دل / همه فکر و خیالی ای دل ای دل
بساجم خنجری دل را برآرم / بوینم تا چه حالی ای دل ای دل


 دوبیتی شمارهٔ ۸۸

مرا درد آموه و درمان چه حاصل / مرا وصل آموه و هجران چه حاصل
بسوته بی گل و آلاله بی سر / سر سوته کله یاران چه حاصل


 دوبیتی شمارهٔ ۸۹

دلا غافل ز سبحانی چه حاصل / مطیع نفس و شیطانی چه حاصل
بود قدر تو افزون از ملایک / تو قدر خود نمیدانی چه حاصل


 دوبیتی شمارهٔ ۹۰

ز بوی زلف تو مفتونم ای گل / ز رنگ روی تو دلخونم ای گل
من عاشق زعشقت بیقرارم / تو چون لیلی و من مجنونم ای گل


 دوبیتی شمارهٔ ۹۱

دلا پوشم ز عشقت جامهٔ نیل / نهم داغ غمت چون لاله بر دیل
دم از مهرت زنم همچون دم صبح / وز آن دم تا دم صور سرافیل


 دوبیتی شمارهٔ ۹۲

غمم غم بی و همراز دلم غم / غمم همصحبت و همراز و همدم
غمت مهله که مو تنها نشینم / مریزا بارک الله مرحبا غم


 دوبیتی شمارهٔ ۹۳

دو زلفانت گرم تار ربابم / چه میخواهی ازین حال خرابم
ته که با مو سر یاری نداری / چرا هر نیمه شو آیی بخوابم


 دوبیتی شمارهٔ ۹۴

مو آن محنت کش حسرت نصیبم / که در هر ملک و هر شهری غریبم
نه بو روزی که آیی بر سر من / بوینی مرده از هجرحبیبم


 دوبیتی شمارهٔ ۹۵

مو آن دل داده یکتا پرستم / که جام شرک و خود بینی شکستم
منم طاهر که در بزم محبت / محمد را کمینه چاکرستم


 دوبیتی شمارهٔ ۹۶

مو آن بحرم که در ظرف آمدستم / چو نقطه بر سر حرف آمدستم
بهر الفی الف قدی بر آیو / الف قدم که در الف آمدستم


 دوبیتی شمارهٔ ۹۷

من آن مسکین تذروبی پرستم / من آن سوزنده شمع بی‌سرستم
نه کار آخرت کردم نه دنیا / یکی خشکیده نخل بی‌برستم


 دوبیتی شمارهٔ ۹۸

بروی دلبری گر مایلستم / مکن منعم گرفتار دلستم
خدا را ساربان آهسته میران / که من واماندهٔ این قافلستم


 دوبیتی شمارهٔ ۹۹

به عشقت ای دلارا نگروستم / نوید وصل تو تا نشنوستم
بدل تخم وفایت کشتم آخر / بجز اندوه و خواری ندروستم


 دوبیتی شمارهٔ ۱۰۰

بشو یاد تو ای مه پاره هستم / بروز از درد و غم بیچاره هستم
تو داری در مقام خود قراری / مویم که در جهان آواره هستم


 دوبیتی شمارهٔ ۱۰۱

اگر آئی بجانت وانواجم / وگر نائی به هجرانت گداجم
ته هر دردی که داری بر دلم نه / بمیرم یا بسوجم یا بساجم


 دوبیتی شمارهٔ ۱۰۲

الهی ار بواجم ور نواجم / ته دانی حاجتم را مو چه واجم
اگر بنوازیم حاجت روا بی / وگر محروم سازی مو چه ساجم


 دوبیتی شمارهٔ ۱۰۳

دلم دردین و نالین چه واجم / رخم گردین و خاکین چه واجم
بگردیدم به هفتاد و دو ملت / بصد مذهب منادین چه واجم


 دوبیتی شمارهٔ ۱۰۴

نمیدانم که رازم با که واجم / غم و سوز وگدازم با که واجم
چه واجم هر که ذونه میکره فاش / دگر راز و نیازم با که واجم


 دوبیتی شمارهٔ ۱۰۵

به آهی گنبد خضرا بسوجم / فلک را جمله سر تا پا بسوجم
بسوجم ار نه کارم را بساجی / چه فرمائی بساجی یا بسوجم


 دوبیتی شمارهٔ ۱۰۶

نذونی ای فلک که مستمندم / وامو پر بد مکه که دردمندم
بیک گردش که میکردی ببینی / چو رشته مو بسامانت ببندم


 دوبیتی شمارهٔ ۱۰۷

مو که چون اشتران قانع به خارم / جهازم چوب و خرواری ببارم
بدین مزد قلیل و رنج بسیار / هنوز از روی مالک شرمسارم


 دوبیتی شمارهٔ ۱۰۸

بوره ای روی تو باغ بهارم / خیالت مونس شبهای تارم
خدا دونه که در دنیای فانی / بغیر عشق ته کاری ندارم


 دوبیتی شمارهٔ ۱۰۹

همه شو تا سحر اختر شمارم / که ماه رویت آیو در کنارم
شوان گوشم بدر چشمم براهت / گذاری تا بکی در انتظارم


 دوبیتی شمارهٔ ۱۱۰

شوان استارگان یک‌یک شمارم / براهت تا سحر در انتظارم
پس از نیمه شوان که ته نیایی / زدیده اشک چون باران ببارم


 دوبیتی شمارهٔ ۱۱۱

از آن انگشت نمای روزگارم / که دور افتاده از یار و دیارم
ندونم قصد جان کردن بناحق / بجز بر سرزدن چاره ندارم


 دوبیتی شمارهٔ ۱۱۲

از آن دلخسته و سینه فگارم / که گریان در ته سنگ مزارم
بواجندم که ته شوری نداری / سرا پا شور دارم شر ندارم


 دوبیتی شمارهٔ ۱۱۳

غم عالم همه کردی ببارم / مگر مو لوک مست سر قطارم
مهارم کردی و دادی به ناکس / فزودی هر زمان باری ببارم


 دوبیتی شمارهٔ ۱۱۴

کافرم گر منی آلاله کارم / کافرم گر منی آبش بدارم
کافرم گر منی نامش برم نام / دو صد داغ دل از آلاله دارم


 دوبیتی شمارهٔ ۱۱۵

هزاران ملک دنیا گر بدارم / هزاران ملک عقبی گر بدارم
بوره ته دلبرم تا با ته واجم / که بی روی تو آنرا گر بدارم


 دوبیتی شمارهٔ ۱۱۶

غم عشق تو مادرزاد دیرم / نه از آموزش استاد دیرم
بدان شادم که از یمن غم تو / خراب آباد دل آباد دیرم


 دوبیتی شمارهٔ ۱۱۷

ز دست چرخ گردون داد دیرم / هزاران ناله و فریاد دیرم
نشنید دستانم با خس و خار / چگونه خاطر خود شاد دیرم


 دوبیتی شمارهٔ ۱۱۸

مو از قالوا بلی تشویش دیرم / گنه از برگ و باران بیش دیرم
اگر لاتقنطوا دستم نگیرد / مو از یاویلنا اندیش دیرم


 دوبیتی شمارهٔ ۱۱۹

مو از جور بتان دل ریش دیرم / زلاله داغ بر دل بیش دیرم
چو فردا نامه خوانان نامه خوانند / من شرمنده سر در پیش دیرم


 دوبیتی شمارهٔ ۱۲۰

ز عشقت آتشی در بوته دیرم / در آن آتش دل و جان سوته دیرم
سگت ار پا نهد بر چشمم ای دوست / بمژگان خاک راهش رو ته دیرم


 دوبیتی شمارهٔ ۱۲۱

بسر شوق سر کوی ته دیرم / بدل مهر مه روی ته دیرم
بت من کعبهٔ من قبلهٔ من / ته ای هر سو نظر سوی ته دیرم


 دوبیتی شمارهٔ ۱۲۲

هزاران غم بدل اندوته دیرم / هزار آتش بجان افروته دیرم
بیک آه سحر کز دل برآرم / هزاران مدعی را سوته دیرم


 دوبیتی شمارهٔ ۱۲۳

زعشقت آتشی در بوته دیرم / در آن آتش دل و جان سوته دیرم
سگت ار پا نهد بر چشمم ایدوست / بمژگان خاک پایش روته دیرم


 دوبیتی شمارهٔ ۱۲۴

دلی نازک بسان شیشه دیرم / اگر آهی کشم اندیشه دیرم
سرشکم گر بود خونین عجب نیست / مو آن نخلم که در خون ریشه دیرم


 دوبیتی شمارهٔ ۱۲۵

زهجرانت هزار اندیشه دیرم / همیشه زهر غم در شیشه دیرم
ز نا سازی بخت و گردش چرخ / فغان و آه و زاری پیشه دیرم


 دوبیتی شمارهٔ ۱۲۶

مو آن رندم که عصیان پیشه دیرم / بدستی جام و دستی شیشه دیرم
اگر تو بیگناهی رو ملک شو / من از حوا و آدم ریشه دیرم


 دوبیتی شمارهٔ ۱۲۷

بسر غیر ته سودائی ندیرم / بدل جز ته تمنائی ندیرم
خدا دونه که در بازار عشقت / بجز جان هیچ کالائی ندیرم


 دوبیتی شمارهٔ ۱۲۸

بغیر ته دگر یاری ندیرم / به اغیاری سر و کاری ندیرم
بدکان ته آن کاسد متاعم / که اصلا روی بازاری ندیرم


 دوبیتی شمارهٔ ۱۲۹

همه عالم پر از کرد چه سازم / چو مو دلها پر از درد چه سازم
بکشتم سنبلی دامان الوند / همواز طالعم زرد چه سازم


 دوبیتی شمارهٔ ۱۳۰

بدل درد غمت باقی هنوزم / کسی واقف نبو از درد و سوزم
نبو یک بلبل سوته به گلشن / به سوز مو نبو کافر به روزم


 دوبیتی شمارهٔ ۱۳۱

فلک بر هم زدی آخر اساسم / زدی بر خمرهٔ نیلی لباسم
اگر داری برات از قصد جانم / بکن آخر ازین دنیا اساسم


 دوبیتی شمارهٔ ۱۳۲

بشم واشم ازین عالم بدر شم / بشم از چین و ما چین دورتر شم
بشم از حاجیان حج بپرسم / که این دوری بسه یا دورتر شم


 دوبیتی شمارهٔ ۱۳۳

قدح بر گیرم و سیر گلان شم / بطرف سبزه و آب روان شم
دو سه جامی زنم با شادکامی / وایم مست و بسیرلالیان شم


 دوبیتی شمارهٔ ۱۳۴

خدایا واکیان شم واکیان شم / بدین بیخانمانی واکیان شم
همه از در برانند سوته آیم / ته که از در برانی واکیان شم


 دوبیتی شمارهٔ ۱۳۵

ز وصلت تا بکی فرد آیم و شم / جگر پر سوز و پر درد آیم و شم
بموگوئی که در کویم نیایی / مو تا کی با رخ زرد آیم و شم


 دوبیتی شمارهٔ ۱۳۶

سر کویت بتا چند آیم و شم / ز وصلت بی نوا چند آیم و شم
بکویت تا ببیند دیده رویت / نترسی از خدا چند آیم و شم


 دوبیتی شمارهٔ ۱۳۷

مو که مست از می انگور باشم / چرا از نازنینم دور باشم
مو که از آتشت گرمی نوینم / چرا از دود محنت کور باشم


 دوبیتی شمارهٔ ۱۳۸

به این بی آشنایی برکیاشم / به این بی خانمانی برکیاشم
همه گر مو برونند واته آیم / ته از در گر برونی برکیاشم


 دوبیتی شمارهٔ ۱۳۹

بیا یک شو منور کن اطاقم / مهل در محنت و درد فراقم
به طاق جفت ابروی تو سوگند / که همجفت غمم تا از تو طاقم


 دوبیتی شمارهٔ ۱۴۰

شبی نالم شبی شبگیر نالم / ز جور یار و چرخ پیر نالم
گهی همچون پلنگ تیر خورده / گهی چون شیر در زنجیر نالم


 دوبیتی شمارهٔ ۱۴۱

مو که آشفته حالم چون ننالم / شکسته پر و بالم چون ننالم
همه گویند فلانی چند نالی / تو آیی در خیالم چون ننالم


 دوبیتی شمارهٔ ۱۴۲

مو کز سوته دلانم چون ننالم / مو کز بی حاصلانم چون ننالم
بگل بلبل نشیند زار نالد / مو که دور از گلانم چون ننالم


 دوبیتی شمارهٔ ۱۴۳

دلم زار و حزینه چون ننالم / وجودم آتشینه چون ننالم
بمو واجن که طاهر چند نالی / چو مرگم در کمینه چون ننالم


 دوبیتی شمارهٔ ۱۴۴

وای ازین دل که نی هرگز بکامم / وای ازین دل که آزارد مدامم
وای ازین دل که چون مرغان وحشی / نچیده دانه اندازد بدامم


 دوبیتی شمارهٔ ۱۴۵

بیته بالین سیه مار به چشمم / روج روشن شو تار به چشمم
بیته ای نو گل باغ امیدم / گلستان سربسر خار به چشمم


 دوبیتی شمارهٔ ۱۴۶

بیته گلشن چو زندان بچشمم / گلستان آذرستان بچشمم
بیته آرام و عمر و زندگانی / همه خواب پریشان بچشمم


 دوبیتی شمارهٔ ۱۴۷

دلا از دست تنهایی بجانم / ز آه و نالهٔ خود در فغانم
شبان تار از درد جدایی / کند فریاد مغز استخوانم


 دوبیتی شمارهٔ ۱۴۸

قلم بتراشم از هر استخوانم / مرکب گیرم از خون رگانم
بگیرم کاغذی از پردهٔ دل / نویسم بهر یار مهربانم


 دوبیتی شمارهٔ ۱۴۹

مو آن دلدادهٔ بی خانمانم / مو آن محنت نصیب سخت جانم
مو آن سرگشته خارم در بیابان / که چون بادی وزد هر سو دوانم


 دوبیتی شمارهٔ ۱۵۰

به خنجر گر برآرند دیدگانم / در آتش گر بسوزند استخوانم
اگر بر ناخنانم نی بکوبند / نگیرم دل ز یار مهربانم


 دوبیتی شمارهٔ ۱۵۱

مو آن آزردهٔ بی خانمانم / مو آن محنت نصیب سخت جانم
مو آن سرگشته خارم در بیابون / که هر بادی وزد پیشش دوانم


 دوبیتی شمارهٔ ۱۵۲

فلک کی بشنود آه و فغانم / بهر گردش زند آتش بجانم
یک عمری بگذرانم با غم و درد / بکام دل نگردد آسمانم


 دوبیتی شمارهٔ ۱۵۳

کنون داری نظر گو واکیانم / ز جورت در گدازه استخوانم
بکه اندیشه‌ای بیداد پیشه / که آهم تیر بو ناله کمانم


 دوبیتی شمارهٔ ۱۵۴

تو خود گفتی که مو ملاح مانم / به آب دیدکان کشتی برانم
همی ترسم که کشتی غرق وابو / درین دریای بی پایان بمانم


 دوبیتی شمارهٔ ۱۵۵

مو آن رندم که پا از سر ندونم / سراپایی به جز دلبر ندونم
دلارامی کز او دل گیرد آرام / بغیر از ساقی کوثر ندونم


 دوبیتی شمارهٔ ۱۵۶

دلم دور است و احوالش ندونم / کسی خواهد که پیغامش رسونم
خداوندا ز مرگم مهلتی ده / که دیداری بدیدارش رسونم


 دوبیتی شمارهٔ ۱۵۷

سر کوه بلند چندان نشینم / که لاله سر بر آره مو بچینم
الاله بیوفا بی بیوفا بی / نگار بیوفا چون مو گزینم


 دوبیتی شمارهٔ ۱۵۸

خوشا روزی که دیدار ته وینم / گل و سنبل ز رخسار ته چینم
بیا بنشین که تا وینم شو و روز / جمالت ای نگار نازنینم


 دوبیتی شمارهٔ ۱۵۹

شبی خواهم که پیغمبر ببینم / دمی با ساقی کوثر نشینم
بگیرم در بغل قبر رضا را / در آن گلشن گل شادی بچینم


 دوبیتی شمارهٔ ۱۶۰

بوره روزی که دیدار ته وینم / گل و سنبل به دیدار تو چینم
بوره بنشین برم سالان و ماهان / که تا سیرت بوینم نازنینم


 دوبیتی شمارهٔ ۱۶۱

گلستان جای تو ای نازنیننم / مو در گلخن به خاکستر نشینم
چه در گلشن چه در گلخن چه صحرا / چو دیده واکرم جز ته نوینم


 دوبیتی شمارهٔ ۱۶۲

به صحرا بنگرم صحرا ته وینم / به دریا بنگرم دریا ته وینم
بهر جا بنگرم کوه و در و دشت / نشان روی زیبای ته وینم


 دوبیتی شمارهٔ ۱۶۳

خوش آنساعت که دیدار ته وینم / کمند عنبرین تار ته وینم
نوینه خرمی هرگز دل مو / مگر آن دم که رخسار ته وینم


 دوبیتی شمارهٔ ۱۶۴

الهی دشمنت را خسته وینم / به سینه اش خنجری تا دسته وینم
سر شو آیم احوالش بپرسم / سحر آیم مزارش بسته وینم


 دوبیتی شمارهٔ ۱۶۵

اگر جسمم بسوزی سوته خواهم / اگر چشمم بدوزی دوته خواهم
اگر باغم بری تا گل بچینم / گلی همرنگ و همبوی ته خواهم


 دوبیتی شمارهٔ ۱۶۶

بیا سوته دلان گردهم آئیم / سخنها واکریم غم وانمائیم
ترازو آوریم غمها بسنجیم / هر آن سوته تریم وزنین تر آئیم


 دوبیتی شمارهٔ ۱۶۷

نمیدانم که سرگردان چرایم / گهی نالان گهی گریان چرایم
همه دردی بدوران یافت درمان / ندانم مو که بیدرمان چرایم


 دوبیتی شمارهٔ ۱۶۸

ز حال خویشتن مو بیخبر بیم / ندونم در سفر یا در حضر بیم
فغان از دست تو ای بیمروت / همین ذونم که عمری دربدر بیم


 دوبیتی شمارهٔ ۱۶۹

بوره یکدم بنالیم و بسوجیم / از آنرویی که هر دو تیره روجیم
ته بلبل حاش لله مثل مو نی / نبو جز درد و غم یک عمر روجیم


 دوبیتی شمارهٔ ۱۷۰

عزیزا ما گرفتار دو دردیم / یکی عشق و دگر در دهر فردیم
نصیب کس مباد این غم که ما راست / جمالت یک نظر نادیده مردیم


 دوبیتی شمارهٔ ۱۷۱

بیا تا دست ازین عالم بداریم / بیا تا پای دل از گل برآریم
بیا تا بردباری پیشه سازیم / بیا تا تخم نیکوئی بکاریم


 دوبیتی شمارهٔ ۱۷۲

بوره کز دیده جیحونی بسازیم / بوره لیلی و مجنونی بسازیم
فریدون عزیزم رفتی از دست / بوره کز نو فریدونی بسازیم


 دوبیتی شمارهٔ ۱۷۳

بوره سوته دلان با ما بنالیم / زدست یار بی پروا بنالیم
بشیم با بلبل شیدا به گلشن / اگر بلبل نناله ما بنالیم


 دوبیتی شمارهٔ ۱۷۴

ته سر ورزان مو سودای ته ورزان / گریبان بلرزان وا ته لرزان
کفن در کردنم صحرای محشر / هران وینان احوال ته پرسان


 دوبیتی شمارهٔ ۱۷۵

برندم همچو یوسف گر بزندان / ویا نالم زغم چون مستمندان
اگر صد باغبان خصمی نماید / مدام آیم بگلزار تو خندان


 دوبیتی شمارهٔ ۱۷۶

دلم از دست ته نالانه نالان / اندرون دلم خون کشته پالان
هزاران قول با ما بیش کردی / همه قولان ته بالان بالان


 دوبیتی شمارهٔ ۱۷۷

گلی کشتم باین الوند دامان / آوش از دیده دادم صبح و شامان
چو روج آیو که بویش وا من آیو / برد بادش سر و سامان بسامان


 دوبیتی شمارهٔ ۱۷۸

خوشا آنان نه سر دارند نه سامان / نشینن هر دو پا پیچن به دامان
شو و روزان صبوری پیش گیرن / بیاد روی دلداران مدامان


 دوبیتی شمارهٔ ۱۷۹

بوره ای دل بوره باری بشیمان / مکه کاری کز آن گردی پشیمان
یه دو روزی بناکامی سرآریم / باشه روزی که گل چینیم بدامان


 دوبیتی شمارهٔ ۱۸۰

بوره منت بریم ما از کریمان / بکشیم دست از خوان لئیمان
کریمان دست در خوان کریمی / که بر خوانش نظر دارند کریمان


 دوبیتی شمارهٔ ۱۸۱

زدست مو کشیدی باز دامان / ز کردارت نبی یک جو پشیمان
روم آخر بدامانی زنم دست / که تا از وی رسد کارم بسامان


 دوبیتی شمارهٔ ۱۸۲

اگر مستان هستیم از ته ایمان / وگر بی پا و دستیم از ته ایمان
اگر گبریم و ترسا ور مسلمان / بهر ملت که هستیم از ته ایمان


 دوبیتی شمارهٔ ۱۸۳

ز یاد خود بیا پروا کریمان / ازو کو التجا وا که بریمان
کیه این تاب داره تا مو دارم / نداره تاب این سام نریمان


 دوبیتی شمارهٔ ۱۸۴

پشیمانم پشیمانم پشیمان / کاروانی بوینم تا بشیمان
کهن دنیا بهیچ کسی نمانده / به هرزه کوله باری میکشیمان


 دوبیتی شمارهٔ ۱۸۵

مو آن اسپید بازم سینه سوهان / چراگاه مو بی سر بشن کوهان
همه تیغی به سوهان میکرن تیز / مو آن تیغم که یزدان کرده سوهان


 دوبیتی شمارهٔ ۱۸۶

دلم تنگه ندانم صبر کردن / زدلتنگی بوم راضی بمردن
ز شرم روی ته مو در حجابم / ندانم عرض حالم واته کردن


 دوبیتی شمارهٔ ۱۸۷

الهی سوز عشقت بیشتر کن / دل ریشم ز دردت ریشتر کن
ازین غم گر دمی فارغ نشینم / بجانم صد هزاران نیشتر کن


 دوبیتی شمارهٔ ۱۸۸

آنکه بی خان و بی مانه منم من / آنکه بر گشته سامانه منم من
آنکه شادمان به انده میکره روز / آنکه روزش چو شامانه منم و من


 دوبیتی شمارهٔ ۱۸۹

اگر دستم رسد بر چرخ گردون / از او پرسم که این چین است و آن چون
یکی را میدهی صد ناز و نعمت / یکی را نان جو آلوده در خون


 دوبیتی شمارهٔ ۱۹۰

دلا چونی دلا چونی دلا چون / همه خونی همه خونی همه خون
ز بهر لیلی سیمین عذاری / چو مجنونی چو مجنونی چو مجنون


 دوبیتی شمارهٔ ۱۹۱

بعالم کس مبادا چون من آئین / مو آئین کس مبو در دین و آئین
هر آنکو حال موش باور نمیبو / مو آئین بی مو آئین بی مو آئین


 دوبیتی شمارهٔ ۱۹۲

بیا جانا دل پردرد مو بین / سرشک سرخ و روی زرد مو بین
غم مهجوری و درد صبوری / همه برجان غم پرورد مو بین


 دوبیتی شمارهٔ ۱۹۳

بیته یک شو دلم بی غم نمی‌بو / که آن دلبر دمی همدم نمی‌بو
هزاران رحمت حق باد بر غم / زمانی از دل ما کم نمی بو


 دوبیتی شمارهٔ ۱۹۴

وای از روزی که قاضیمان خدا بو / سر پل صراطم ماجرا بو
بنوبت بگذرند پیر و جوانان / وای از آندم که نوبت زان ما بو


 دوبیتی شمارهٔ ۱۹۵

دلی دیرم که بهبودش نمی‌بو / سخنها میکرم سودش نمی‌بو
ببادش میدهم نش میبرد باد / در آتش می‌نهم دودش نمی‌بو


 دوبیتی شمارهٔ ۱۹۶

سری دارم که سامانش نمیبو / غمی دارم که پایانش نمیبو
اگر باور نداری سوی من آی / بوین دردی که درمانش نمیبو


 دوبیتی شمارهٔ ۱۹۷

دلی دیرم دمی بیغم نمی‌بو / غمی دیرم که هرگز کم نمی‌بو
خطی دیرم مو از خوبان عالم / که یار بیوفا همدم نمی‌بو


 دوبیتی شمارهٔ ۱۹۸

بوره جانا که جانانم تویی تو / بوره یارا که سلطانم تویی تو
ته دونی خود که مو جز تو ندونم / بوره بوره که ایمانم تویی تو


 دوبیتی شمارهٔ ۱۹۹

به والله که جانانم تویی تو / بسلطان عرب جانم تویی تو
نمیدونم که چونم یا که چندم / همی دونم که درمانم تویی تو


 دوبیتی شمارهٔ ۲۰۰

شبی دیرم زهجرت تار تارو / گرفته ظلمتش لیل و نهارو
خداوندا دلم را روشنی ده / که تا وینم جمال هشت و چارو


 دوبیتی شمارهٔ ۲۰۱

نصیب کس مبو درد دل مو / که بسیاره غم بی‌حاصل مو
کسی بو از غم و دردم خبردار / که دارد مشکلی چون مشکل مو


 دوبیتی شمارهٔ ۲۰۲

نیا مطلق بکارم این دل مو / بجز خونابه اش نه حاصل مو
داره در موسم گل جوش سودا / چه پروایی کره اینجا دل مو


 دوبیتی شمارهٔ ۲۰۳

بهارم بی خزان ای گلبن مو / چه غم کنده ببو بیخ و بن مو
برس ای سوته دل یکدم به دردم / ته ای امروز دل تازه کن مو


 دوبیتی شمارهٔ ۲۰۴

امان از اختر شوریدهٔ مو / فغان از بخت برگردیدهٔ مو
فلک از کینه ورزی کی گذاره / رود خون از دل غمدیدهٔ مو


 دوبیتی شمارهٔ ۲۰۵

نوای ناله غم اندوته دونو / عیار قلب خالص بوته دونو
بوره سوته دلان واهم بنالیم / که قدر سوته دل دلسوته دونو


 دوبیتی شمارهٔ ۲۰۶

مکن کاری که پا بر سنگت آیو / جهان با این فراخی تنگت آیو
چو فردا نامه خوانان نامه خونند / تو وینی نامهٔ خود ننگت آیو


 دوبیتی شمارهٔ ۲۰۷

بی ته اشکم ز مژگان تر آیو / بی ته نخل امیدم نی بر آیو
بی ته در کنج تنهائی شب و روز / نشینم تا که عمرم بر سر آیو


 دوبیتی شمارهٔ ۲۰۸

شبی کان نازنینم در بر آیو / گذشته عمرم از نو بر سر آیو
همه شو دیدهٔ مو تا سحرگاه / بره باشد که یارم از در آیو


 دوبیتی شمارهٔ ۲۰۹

بدل چون یادم از بوم و بر آیو / سر شگم بیخود از چشم تر آیو
از آن ترسم من بر گشته دوران / که عمرم در غریبی بر سر آیو


 دوبیتی شمارهٔ ۲۱۰

خوش آن ساعت که یار از در آیو / شو هجران و روز غم سر آیو
زدل بیرون کنم جانرا بصد شوق / همی واجم که جایش دلبر آیو


 دوبیتی شمارهٔ ۲۱۱

غم عشق تو کی بر هر سر آیو / همائی کی به هر بوم و بر آیو
زعشقت سرفرازان کامیابند / که خور اول به کهساران بر آیو


 دوبیتی شمارهٔ ۲۱۲

بی ته هر شو سرم بر بالش آیو / چو نی از استخوانم نالش آیو
شب هجران بجای اشک چشمم / ز مژگان پاره‌های آتش آیو


 دوبیتی شمارهٔ ۲۱۳

نسیمی کز بن آن کاکل آیو / مرا خوشتر ز بوی سنبل آیو
چو شو گیرم خیالش را در آغوش / سحر از بسترم بوی گل آیو


 دوبیتی شمارهٔ ۲۱۴

سحرگان که بلبل بر گل آیو / بدامان اشک چشمم گل گل آیو
روم در پای گل افغان کنم سر / که هر سوته دلی در غلغل آیو


 دوبیتی شمارهٔ ۲۱۵

صدای چاوشان مردن آیو / بگوش آوازهٔ جان کندن آیو
رفیقان میروند نوبت به نوبت / وای آن ساعت که نوبت وامن آیو


 دوبیتی شمارهٔ ۲۱۶

بیته گلشن به چشمم گلخن آیو / واته گلخن به چشمم گلشن آیو
گلم ته گلبنم ته گلشنم ته / که واته مرده را جان بر تن آیو


 دوبیتی شمارهٔ ۲۱۷

عزیزا مردی از نامرد نایو / فغان و ناله از بیدرد نایو
حقیقت بشنو از پور فریدون / که شعله از تنور سرد نایو


 دوبیتی شمارهٔ ۲۱۸

کجا بی جای ته ای بر همه شاه / که مو آیم بدانجا از همه راه
همه جا جای ته مو کور باطن / غلط گفتم غلط استغفرالله


 دوبیتی شمارهٔ ۲۱۹

غم عشقت ز گنج رایگان به / وصال تو ز عمر جاودان به
کفی از خاک کویت در حقیقت / خدا دونه که از ملک جهان به


 دوبیتی شمارهٔ ۲۲۰

غم و درد دل مو بی حسابه / خدا دونه دل از هجرت کبابه
بنازم دست و بازوی ته صیاد / بکش مرغ دلم بالله ثوابه


 دوبیتی شمارهٔ ۲۲۱

مو را درد دلم خو کرده واته / ندونی درد دل ای بیوفا ته
بوره مو سوته دل واته سپارم / ته ذونی با دل و دل ذونه با ته


 دوبیتی شمارهٔ ۲۲۲

دل مو دایم اندر ماتم ته / بدل پیوسته بی‌درد و غم ته
چه پرسی که چرا قدت ببوخم / خم قدم از آن پیچ و خم ته


 دوبیتی شمارهٔ ۲۲۳

بدنیا مو نوینم کام بی ته / بدس هرگز نگیرم جام بی ته
بلرزم روز و شو چون بید مجنون / ندارم یک نفس آرام بی ته


 دوبیتی شمارهٔ ۲۲۴

دو چشمم را ته خون پالا کنی ته / کلاه عقلم از سر وا کنی ته
اگر لیلی بپرسه حال مجنون / نظر او را سوی صحرا کنی ته


 دوبیتی شمارهٔ ۲۲۵

دلی دیرم چو مرغ پا شکسته / چو کشتی بر لب دریا نشسته
تو گویی طاهرا چون تار بنواز / صدا چون میدهد تار گسسته


 دوبیتی شمارهٔ ۲۲۶

قضا پیوسته در گوشم بواجه / که این درد دل تو بی علاجه
اگر گوهر به آبی خواهون نداری / همین این جون تو که بی رواجه


 دوبیتی شمارهٔ ۲۲۷

دلت ای سنگدل بر ما نسوجه / عجب نبود اگر خارا نسوجه
بسوجم تا بسوجانم دلت را / در آذر چوب تر تنها نسوجه


 دوبیتی شمارهٔ ۲۲۸

دلم از دست خوبان گیج و ویجه / مژه بر هم زنم خونابه ریجه
دل عاشق مثال چوب‌تر بی / سری سوجه سری خونابه ریجه


 دوبیتی شمارهٔ ۲۲۹

نذونم لوت و عریانم که کرده / خودم جلاد و بیجونم که کرده
بده خنجر که تا سینه کنم چاک / ببینم عشق بر جونم چه کرده


 دوبیتی شمارهٔ ۲۳۰

سرم چون گوی در میدان بگرده / دلم از عهد و پیمان بر نگرده
اگر دوران به نااهلان بمانه / نشینم تا که این دوران بگرده


 دوبیتی شمارهٔ ۲۳۱

شدستم پیرو برنائی نمانده / بتن توش و توانائی نمانده
بمو واجی برو آلالهٔ چین / چرا چینم که بینائی نمانده


 دوبیتی شمارهٔ ۲۳۲

مرا عشقت ز جان آذر برآره / زپیکر مشت خاکستر برآره
نهال مهرت از دل گر ببرند / هزاران شاخه دیگر برآره


 دوبیتی شمارهٔ ۲۳۳

عزیزان موسم جوش بهاره / چمن پر سبزه صحرا لاله زاره
دمی فرصت غنیمت دان درین فصل / که دنیای دنی بی اعتباره


 دوبیتی شمارهٔ ۲۳۴

غمم بیحد و دردم بی شماره / فغان کاین درد مو درمان نداره
خداوندا ندونه ناصح مو / که فریاد دلم بی‌اختیاره


 دوبیتی شمارهٔ ۲۳۵

دل مو بیتو زار و بی قراره / بجز آزار مو کاری نداره
زند دستان بسر چون طفل بدخو / بدرد هجرت اینش روزگاره


 دوبیتی شمارهٔ ۲۳۶

مو را ای دلبر مو با ته کاره / وگرنه در جهان بسیار یاره
کجا پروای چون مو سوته دیری / چو مو بلبل به گلزارت هزاره


 دوبیتی شمارهٔ ۲۳۷

زغم جان در تنم در گیر و داره / سرم در رهن تیغ آبداره
ندارم اختیاری از چه جوشش / دل مو تاب این سودا نداره


 دوبیتی شمارهٔ ۲۳۸

سرم بالین تنم بستر نداره / دلم جز شوق ته در سر نداره
نهد دور از ته هر کس سر ببالین / الهی سر ز بالین بر نداره


 دوبیتی شمارهٔ ۲۳۹

سر سرگشته‌ام سامان نداره / دل خون گشته‌ام درمان نداره
به کافر مذهبی دل بسته دیرم / که در هر مذهبی ایمان نداره


 دوبیتی شمارهٔ ۲۴۰

هر آن دلبر که چشم مست دیره / هزاران دل چو ما پا بست دیره
میان عاشقان آن ماه سیما / چو شعر مو بلند و پست دیره


 دوبیتی شمارهٔ ۲۴۱

دلم میل گل باغ ته دیره / درون سینه‌ام داغ ته دیره
بشم آلاله زاران لاله چینم / وینم آلاله هم داغ ته دیره


 دوبیتی شمارهٔ ۲۴۲

دلم میل گل روی ته دیره / سرم سودای گیسوی ته دیره
اگر چشمم بماه نو کره میل / نظر بر طاق ابروی ته دیره


 دوبیتی شمارهٔ ۲۴۳

سرم سودای گیسوی ته دیره / دلم میل گل روی ته دیره
اگر چشمم بماه نو کره میل / نظر بر طاق ابروی ته دیره


 دوبیتی شمارهٔ ۲۴۴

غمت در سینهٔ مو خانه دیره / چو جغدی جای در ویرانه دیره
فلک هم در دل تنگم نهد باز / هر آن انده که در انبانه دیره


 دوبیتی شمارهٔ ۲۴۵

مو که یارم سر یاری ندیره / مو که دردم سبکباری ندیره
همه واجن که یارت خواب نازه / چه خوابست اینکه بیداری ندیره


 دوبیتی شمارهٔ ۲۴۶

سحرگاهان که اشکم لاوه گیره / زآهم هفت چرخ آلاوه گیره
چنان از دیده ریزم اشک خونین / که گیتی سر بسر سیلابه گیره


 دوبیتی شمارهٔ ۲۴۷

دل مو غیرته دلبر نگیره / بجای جوهری جوهر نگیره
دل مو سوته و مهر ته آذر / نبی ناسوته آذر در نگیره


 دوبیتی شمارهٔ ۲۴۸

دل ارمهرت نورزه بر چه ارزه / گل است آندل که مهر تو نورزه
گریبانی که از عشقت شود چاک / بیک عالم گریبان وابیرزه


 دوبیتی شمارهٔ ۲۴۹

درخت غم بجانم کرده ریشه / بدرگاه خدا نالم همیشه
رفیقان قدر یکدیگر بدانید / اجل سنگست و آدم مثل شیشه


 دوبیتی شمارهٔ ۲۵۰

هزاران دل بغارت برده ویشه / هزارانت دگر خون کرده ویشه
هزاران داغ ریش ار ویشم اشمرد / هنو نشمرده از اشمرده ویشه


 دوبیتی شمارهٔ ۲۵۱

پریشان سنبلان پرتاب مکه / خمارین نرگسان پرخواب مکه
براینی ته که دل از مابرینی / برینه روزگار اشتاب مکه


 دوبیتی شمارهٔ ۲۵۲

به والله و به بالله و به تالله / قسم بر آیهٔ نصر من الله
که دست از دامنت من بر ندارم / اگر کشته شوم الحکم لله


 دوبیتی شمارهٔ ۲۵۳

درین بوم و برانم پرورش نه / شوانم جا و روزانم خورش نه
سری دیرم که مغزی اندرو نه / تنی دیرم که پروای سرش نه


 دوبیتی شمارهٔ ۲۵۴

دلی همچون دل نالان مو نه / غمی همچون غم هجران مو نه
اگر دریا اگر ابر بهاران / حریف دیدهٔ گریان مو نه


 دوبیتی شمارهٔ ۲۵۵

چو مو یک سوته دل پروانه‌ای نه / بعالم همچو مو دیوانه‌ای نه
همه مارون و مورون لانه دیرن / من دیوانه را ویرانه‌ایی نه


 دوبیتی شمارهٔ ۲۵۶

بدنیا مثل مو دل سوته‌ای نه / بدرد سوز غم اندوته‌ای نه
چسان بندم ره سیل دو دیده / که این زخم دلم لو سوته‌ای نه


 دوبیتی شمارهٔ ۲۵۷

به کس درد دل مو واتنی نه / که سنگ از آسمون انداتنی نه
بمو واجن که ترک یار خود که / کسیس یارم که ترکش واتنی نه


 دوبیتی شمارهٔ ۲۵۸

سحرگاهان فغان بلبلانه / بیاد روی پر نور گلانه
ز آه مو فلک آخر خدرکه / اثر در نالهٔ سوته دلانه


 دوبیتی شمارهٔ ۲۵۹

نوای ناله غم اندوته ذونه / عیار قلب و خالص بوته ذونه
بیا سوته دلان با هم بنالیم / که قدر سوته دل دل سوته ذونه


 دوبیتی شمارهٔ ۲۶۰

دلم از دست تو دایم غمینه / ببالین خشتی و بستر زمینه
همین جرمم که مو ته دوست دیرم / که هر کت دوست دیره حالش اینه


 دوبیتی شمارهٔ ۲۶۱

چه باغ است اینکه دارش آذرینه / چه دشت است اینکه خونخوارش زمینه
مگر بوم و بر سنگین دلان است / مگر صحرای عشق نازنینه


 دوبیتی شمارهٔ ۲۶۲

اگر شاهین بچرخ هشتمینه / کند فریاد مرگ اندر کمینه
اگر صد سال در دنیا بمانی / در آخر منزلت زیر زمینه


 دوبیتی شمارهٔ ۲۶۳

دیم یک عندلیب خوشنوائی / که می‌نالید وقت صبحگاهی
بشاخ گلبنی با گل همی گفت / که یارا بی وفایی بی وفائی


 دوبیتی شمارهٔ ۲۶۴

فلک در قصد آزارم چرائی / گلم گر نیستی خارم چرائی
ته که باری ز دوشم بر نداری / میان بار سربارم چرایی


 دوبیتی شمارهٔ ۲۶۵

سر راهت نشینم تا بیایی / در شادی بروی ما گشایی
شود روزی بروز مو نشینی / که تا وینی چه سخت بیوفائی


 دوبیتی شمارهٔ ۲۶۶

تو آری روز روشن را شب از پی / شده کون و مکان از قدرتت حی
حقیقت بشنو از طاهر که گردید / بیک کن خلقت هر دو جهان طی


 دوبیتی شمارهٔ ۲۶۷

ته کت نازنده چشمان سرمه سائی / ته کت زیبنده بالا دلربایی
ته کت مشکین دو گیسو در قفائی / بمو واجی که سرگردان چرائی


 دوبیتی شمارهٔ ۲۶۸

عزیزان از غم و درد جدایی / به چشمانم نمانده روشنائی
بدرد غربت و هجرم گرفتار / نه یار و همدمی نه آشنائی


 دوبیتی شمارهٔ ۲۶۹

به هر شام و سحر گریم بکوئی / که جاری سازم از هر دیده جوئی
مو آن بی طالعم در باغ عالم / که گل کارم بجایش خار روئی


 دوبیتی شمارهٔ ۲۷۰

ز کشت خاطرم جز غم نروئی / ز باغم جز گل ماتم نروئی
ز صحرای دل بیحاصل مو / گیاه ناامیدی هم نروئی


 دوبیتی شمارهٔ ۲۷۱

الهی دل بلا بی دل بلا بی / گنه چشمان کره دل مبتلا بی
اگر چشمان نکردی دیده بانی / چه داند دل که خوبان در کجابی


 دوبیتی شمارهٔ ۲۷۲

غم عالم نصیب جان ما بی / بدور ما فراغت کیمیا بی
رسد آخر بدرمان درد هرکس / دل ما بی که دردش بیدوا بی


 دوبیتی شمارهٔ ۲۷۳

وای آن روزی که قاضی مان خدا بی / به میزان و صراطم ماجرا بی
بنوبت میروند پیر و جوانان / وای آنساعت که نوبت زان ما بی


 دوبیتی شمارهٔ ۲۷۴

صفا هونم صفا هونم چه جابی / که هر یاری گرفتم بیوفا بی
بشم یکسر بتازم تا به شیراز / که در هر منزلی صد آشنا بی


 دوبیتی شمارهٔ ۲۷۵

عاشق آن به که دایم در بلا بی / ایوب آسا به کرمان مبتلا بی
حسن آسا بدستش کاسهٔ زهر / حسین آسا بدشت کربلا بی


 دوبیتی شمارهٔ ۲۷۶

بدام دلبری دل مبتلا بی / که هجرانش بلا وصلش بلا بی
درین ویرانه دل جز خون ندیدم / نه دل گویی که دشت کربلا بی


 دوبیتی شمارهٔ ۲۷۷

جهان بی‌وفا زندان ما بی / گل غم قسمت دامان ما بی
غم یعقوب و محنت‌های ایوب / همه گویا نصیب جان ما بی


 دوبیتی شمارهٔ ۲۷۸

بسوی باغ و بستان لاله وابی / همه موها مثال ژاله وا بی
وگر سوی خراسان کاروان را / رهانم مو سوی بنگاله وا بی


 دوبیتی شمارهٔ ۲۷۹

زمشک‌تر سیه‌تر سنبلت بی / هزاران دل اسیر کاکلت بی
زآه و ناله تاثیری ندیدم / زخارا سخت‌تر گویا دلت بی


 دوبیتی شمارهٔ ۲۸۰

بدریای غمت دل غوطه‌ور بی / مرا داغ فراقت بر جگر بی
ز مژگان خدنگت خورده‌ام تیر / که هر دم سوج دل زان بیشتر بی


 دوبیتی شمارهٔ ۲۸۱

مدامم دل براه و دیده تر بی / شراب عیشم از خون جگر بی
ببویت زندگی یابم پس از مرگ / ترا گر بر سر خاکم گذر بی


 دوبیتی شمارهٔ ۲۸۲

ز آهم هفت گردون پر شرر بی / زمژگانم روان خون جگر بی
ته که هرگز دلت از غم نسوجه / کجا از سوته دیلانت خبر بی


 دوبیتی شمارهٔ ۲۸۳

خوشا آندل که از خود بیخبر بی / ندونه در سفر یا در حضر بی
بکوه و دشت و صحرا همچو مجنون / پی لیلی دوان با چشم تر بی


 دوبیتی شمارهٔ ۲۸۴

شبم از روز و روز از شو بتر بی / دل آشفته‌ام زیر و زبر بی
شو و روز از فراقت نالهٔ مو / چو آه سوته جانان پر شرر بی


 دوبیتی شمارهٔ ۲۸۵

چه خوش بی‌مهربانی هر دو سر بی / که یکسر مهربانی دردسر بی
اگر مجنون دل شوریده‌ای داشت / دل لیلی از آن شوریده تر بی


 دوبیتی شمارهٔ ۲۸۶

مدامم دل پر از خون جگر بی / چو شمع آتش بجان و دیده تر بی
نشینم بر سر راهت شو و روز / که تا روزی ترا بر مو گذر بی


 دوبیتی شمارهٔ ۲۸۷

دل از دست غمت زیر و زبر بی / بچشمان اشکم از خون جگر بی
هران یاری چو مو پرناز دیره / دلش پر غصه جانش پر شرر بی


 دوبیتی شمارهٔ ۲۸۸

هر آن باغی که نخلش سر بدر بی / مدامش باغبون خونین جگر بی
بباید کندنش از بیخ و از بن / اگر بارش همه لعل و گهر بی


 دوبیتی شمارهٔ ۲۸۹

شوم از شام یلدا تیره‌تر بی / درد دلم ز بودردا بتر بی
همه دردا رسن آخر بدرمون / درمان درد ما خود بی اثر بی


 دوبیتی شمارهٔ ۲۹۰

دل تو کی ز حالم با خبر بی / کجا رحمت باین خونین جگر بی
تو که خونین جگر هرگز نبودی / کی از خونین جگرها با خبر بی


 دوبیتی شمارهٔ ۲۹۱

خوشا آندل که از غم بهره‌ور بی / بر آندل وای کز غم بی‌خبر بی
ته که هرگز نسوته دیلت از غم / کجا از سوته دیلانت خبر بی


 دوبیتی شمارهٔ ۲۹۲

هر آنکس مال و جاهش بیشتر بی / دلش از درد دنیا ریشتر بی
اگر بر سر نهی چون خسروان تاج / به شیرین جانت آخر نیشتر بی


 دوبیتی شمارهٔ ۲۹۳

هر آنکس با تو قربش بیشتر بی / دلش از درد هجران ریشتر بی
اگر یکبار چشمانت بوینم / بجانم صد هزاران نیشتر بی


 دوبیتی شمارهٔ ۲۹۴

خور آئین چهره‌ات افروته‌تر بی / بجانم تیر عشقت دوته‌تر بی
چرا خال رخت دونی سیاهه / هر آن نزدیک خور بی سوته‌تر بی


 دوبیتی شمارهٔ ۲۹۵

زخور این چهره‌ات افروته‌تر بی / تیر عشقت بجانم روته‌تر بی
مرا اختر بود خال سیاهت / ز مو یارا که اختر سوته‌تر بی


 دوبیتی شمارهٔ ۲۹۶

چه خوش بی وصلت ای مه امشبک بی / مرا وصل تو آرام دلک بی
زمهرت ای مه شیرین چالاک / مدامم دست حسرت بر سرک بی


 دوبیتی شمارهٔ ۲۹۷

دلا راهت پر از خار و خسک بی / گذرگاه تو بر اوج فلک بی
شب تار و بیابان دور منزل / خوشا آنکس که بارش کمترک بی


 دوبیتی شمارهٔ ۲۹۸

شب تار و بیابان پرورک بی / در این ره روشنایی کمترک بی
گر از دستت برآید پوست از تن / بیفکن تا که بارت کمترک بی


 دوبیتی شمارهٔ ۲۹۹

دلا راه تو پر خار و خسک بی / درین ره روشنایی کمترک بی
گر از دستت بر آید پوست از تن / بیفکن تا که بارت کمترک بی


 دوبیتی شمارهٔ ۳۰۰

زشورانگیزی چرخ و فلک بی / که دایم چشم بختم پر نمک بی
دمادم دود آهم تا سما بی / پیاپی سیل اشکم تا سمک بی


 دوبیتی شمارهٔ ۳۰۱

دلم بلبل صفت حیران گل بی / درونم چون درخت پی بگل بی
خونابه بار دیرم ارغوان وار / درخت نهله بارش خون دل بی


 دوبیتی شمارهٔ ۳۰۲

قدم دایم ز بار غصه خم بی / چو مو محنت کشی در دهر کم بی
مو هرگز از غم آزادی ندیرم / دل بی طالع مو کوه غم بی


 دوبیتی شمارهٔ ۳۰۳

قدم دایم زبار غصه خم بی / چو مو خونین دلی در دهر کم بی
زغم یکدم مو آزادی ندیرم / دل بیچارهٔ مو کوه غم بی


 دوبیتی شمارهٔ ۳۰۴

به لامردم مکان دلبرم بی / سخنهای خوشش تاج سرم بی
اگر شاهم ببخشد ملک شیراز / همان بهتر که دلبر در برم بی


 دوبیتی شمارهٔ ۳۰۵

نپنداری که زندان خوشترم بی / سرم بو گوی میدان خوشترم بی
چو گلخن تار و تاریکه به چشمم / گلستان بی ته زندان خوشترم بی


 دوبیتی شمارهٔ ۳۰۶

گر آن نامهربانم مهربان بی / چرا از دیدگانم خون روان بی
اگر دلبر بمو دلدار می‌بو / چرا در تن مرا نه دل نه جان بی


 دوبیتی شمارهٔ ۳۰۷

دلم از سوز عشق آتش بجان بی / بکامم زهر از آن شکر دهان بی
همان دستان که با ته بی بگردن / کنونم چون مگس بر سر زنان بی


 دوبیتی شمارهٔ ۳۰۸

جهان خوان و خلایق میهمان بی / گل امروز مو فردا خزان بی
سیه چالی که نامش را نهند گور / بما واجن که اینت خانمان بی


 دوبیتی شمارهٔ ۳۰۹

خدایی که مکانش لامکان بی / صفابخش جمال گلرخان بی
پدید آرندهٔ روز و شب و خلق / که بر هر بنده او روزی رسان بی


 دوبیتی شمارهٔ ۳۱۰

هزاران لاله و گل در جهان بی / همه زیبا به چشم دیگران بی
آلالهٔ مو به زیبایی درین باغ / سرافراز همه آلالیان بی


 دوبیتی شمارهٔ ۳۱۱

ز بیداد فلک یارون امان بی / امان جستن روز آخرزمان بی
اگر پاره کرم یخه بجا بو / که وامو آسمان پرسرگران بی


 دوبیتی شمارهٔ ۳۱۲

سخن از هر چه واجم واتشان بی / حدیث از بیش و از کم واتشان بی
بدریا گر روم گوهر بر آرم / هر آن گوهر که وینم واتشان بی


 دوبیتی شمارهٔ ۳۱۳

خوشا آنانکه الله یارشان بی / بحمد و قل هو الله کارشان بی
خوشا آنانکه دایم در نمازند / بهشت جاودان بازارشان بی


 دوبیتی شمارهٔ ۳۱۴

چه واجم هر چه واجم واته‌شان بی / سخن از بیش و از کم واته‌شان بی
بدریا مو شدم گوهر برآرم / هر آن گوهر که دیدم واته‌شان بی


 دوبیتی شمارهٔ ۳۱۵

سیه بختم که بختم واژگون بی / سیه روجم که روجم سرنگون بی
شدم آوارهٔ کوی محبت / زدست دل که یارب غرق خون بی


 دوبیتی شمارهٔ ۳۱۶

من آن شمعم که اشکم آتشین بی / که هر سوته دلی حالش همین بی
همه شب گریم و نالم همه روز / بیته شامم چنان روزم چنین بی


 دوبیتی شمارهٔ ۳۱۷

زدست عشق هر شو حالم این بی / سریرم خشت و بالینم زمین بی
خوشم این بی که موته دوست دیرم / هر آن ته دوست داره حالش این بی


 دوبیتی شمارهٔ ۳۱۸

دو چشمانت پیالهٔ پر ز می بی / خراج ابروانت ملک ری بی
همی وعده کری امروز و فردا / نمیدانم که فردای تو کی بی


 دوبیتی شمارهٔ ۳۱۹

گلان فصل بهاران هفته‌ای بی / زمان وصل یاران هفته‌ای بی
غنیمت دان وصال لاله رویان / که گل در لاله زاران هفته‌ای بی


 دوبیتی شمارهٔ ۳۲۰

الاله کوهساران هفته ای بی / بنفشه جو کناران هفته‌ای بی
منادی میکره شهرو به شهرو / وفای گلعذاران هفته‌ای بی


 دوبیتی شمارهٔ ۳۲۱

بهار آیو به هر شاخی گلی بی / بهر لاله هزاران بلبلی بی
بهر مرزی نیارم پا نهادن / مبو کز مو بتر سوز دلی بی


 دوبیتی شمارهٔ ۳۲۲

همه دل ز آتش غم سوتنی بی / بهرجان سوز هجر افروتنی بی
که از دست اجل بر تن قبائی / اگر شاه و گدائی دوتنی بی


 دوبیتی شمارهٔ ۳۲۳

بدنیای دنی کی ماندنی بی / که دامان بر جهان افشاندنی بی
همی لا تقنطوا خوانی عزیزا / دلا یا ویلنا هم خواندنی بی


 دوبیتی شمارهٔ ۳۲۴

یقینم حاصله که هرزه گردی / ازین گردش که داری برنگردی
بروی مو ببستی هر رهی را / بدین عادت که داری کی ته مردی


 دوبیتی شمارهٔ ۳۲۵

مو را نه فکر سودایی نه سودی / نه در دل فکر بهبودی نه بودی
نخواهم جو کنار و چشمه سارون / که هر چشمم هزارون زنده رودی


 دوبیتی شمارهٔ ۳۲۶

اگر دردم یکی بودی چه بودی / وگر غم اندکی بودی چه بودی
به بالینم طبیبی یا حبیبی / ازین هر دو یکی بودی چه بودی


 دوبیتی شمارهٔ ۳۲۷

از آن روزیکه ما را آفریدی / بغیر از معصیت چیزی ندیدی
خداوندا بحق هشت و چارت / ز ما بگذر شتر دیدی ندیدی


 دوبیتی شمارهٔ ۳۲۸

بمو واجی چرا ته بیقراری / چو گل پروردهٔ باد بهاری
چرا گردی بکوه و دشت و صحرا / بجان او ندارم اختیاری


 دوبیتی شمارهٔ ۳۲۹

همه روزم فغان و بیقراری / شوان بیداری و فریاد و زاری
بمو سوجه دل هر دور و نزدیک / ته از سنگین دلی پروا نداری


 دوبیتی شمارهٔ ۳۳۰

خدایا دل ز مو بستان بزاری / نمی‌آید ز مو بیمار داری
نمیدونم لب لعلش به خونم / چرا تشنه است با این آبداری


 دوبیتی شمارهٔ ۳۳۱

مرا دیوانه و شیدا ته دیری / مرا سرگشته و رسوا ته دیری
نمیدونم دلم دارد کجا جای / همیدونم که دردی جا ته دیری


 دوبیتی شمارهٔ ۳۳۲

نگارینا دل و جانم ته دیری / همه پیدا و پنهانم ته دیری
نمیدانم که این درد از که دیرم / همیدانم که درمانم ته دیری


 دوبیتی شمارهٔ ۳۳۳

مسلسل زلف بر رخ ریته دیری / گل و سنبل بهم آمیته دیری
پریشان چون کری زلف دو تا را / بهر تاری دلی آویته دیری


 دوبیتی شمارهٔ ۳۳۴

برویت از حیا خوی ریته دیری / دو ابرویت بناز آمیته دیری
به سحر دیده در چاه زنخدان / بسی هاروت دل آویته دیری


 دوبیتی شمارهٔ ۳۳۵

سمن زلفا بری چون لاله دیری / ز نرگس ناز در دنباله دیری
از آن رو سه بمهرم بر نیاری / که در سرناز چندین ساله دیری


 دوبیتی شمارهٔ ۳۳۶

غم اندر سینهٔ مو خانه دیری / چو ویرانه که بوم آشانه دیری
فلک اندر دل مسکین مو نه / ازین غم هرچه در انبانه دیری


 دوبیتی شمارهٔ ۳۳۷

کشیمان ار بزاری از که ترسی / برانی گر بخواری از که ترسی
مو با این نیمه دل از کس نترسم / دو عالم دل ته داری از که ترسی


 دوبیتی شمارهٔ ۳۳۸

کشم آهی که گردون پر شرر شی / دل دیوانه‌ام دیوانه‌تر شی
بترس از برق آه سوته دیلان / که آه سوته دیلان کارگر شی


 دوبیتی شمارهٔ ۳۳۹

دل دیوانه‌ام دیوانه‌تر شی / خرابه خانه‌ام ویرانه‌تر شی
کشم آهی که گردون را بسوجم / که آه سوته دیلان کارگر شی


 دوبیتی شمارهٔ ۳۴۰

الهی ای فلک چون مو زبون شی / دلت همچون دل مو غرق خون شی
اگر یک لحظه ام بی غم بوینی / یقین دانم کزین غم سرنگون شی


 دوبیتی شمارهٔ ۳۴۱

دل بی عشق را افسردن اولی / هر که دردی نداره مردن اولی
تنی که نیست ثابت در ره عشق / ذره ذره به آتش سوتن اولی


 دوبیتی شمارهٔ ۳۴۲

در اشکم بدامان ریته اولی / خون دلم ز چشمان ریته اولی
بکس حرفی ز جورت وانواجم / که حرف جور پنهان ریته اولی


 دوبیتی شمارهٔ ۳۴۳

دل ار عشقت نداره مرده اولی / روان بی درد عشق افسرده اولی
سحر بلبل زند در گلشن آواز / که گل بی عشق حق پژمرده اولی


 دوبیتی شمارهٔ ۳۴۴

اگر دل دلبری دلبر کدامی / وگر دلبر دلی دل را چه نامی
دل و دلبر بهم آمیته وینم / ندانم دل که و دلبر کدامی


 دوبیتی شمارهٔ ۳۴۵

کسیکه ره بفریادم برد نی / خبر بر سرو آزادم برد نی
همه خوبان عالم جمع گردند / کسیکه یادت از یادم برد نی


 دوبیتی شمارهٔ ۳۴۶

شبی ناید ز اشکم دیده تر نی / سرشکم جاری از خون جگر نی
شو و روجم رود با نالهٔ زار / ته را از حال زار مو خبر نی


 دوبیتی شمارهٔ ۳۴۷

دل شاد از دل زارش خبر نی / تن سالم زبیمارش خبر نی
نه تقصیره که این رسم قدیمه / که آزاد از گرفتارش خبر نی


 دوبیتی شمارهٔ ۳۴۸

ته که دور از منی دل در برم نی / هوایی غیر وصلت در سرم نی
بجانت دلبرا کز هر دو عالم / تمنای دگر جز دلبرم نی


 دوبیتی شمارهٔ ۳۴۹

دلی چون مو بغم اندوته ای نی / زری چون جان مو در بوته‌ای نی
بجز شمعم ببالین همدمی نه / که یار سوته دل جز سوته‌ای نی


 دوبیتی شمارهٔ ۳۵۰

زدل مهر تو ای مه رفتنی نی / غم عشقت بهر کس گفتنی نی
ولیکن شعله مهر و محبت / میان مردمان بنهفتنی نی


 دوبیتی شمارهٔ ۳۵۱

مو آن باز سفیدم همدانی / لانه در کوه دارم سایبانی
به بال خود پرم کوهان به کوهان / به چنگ خود کرم نخجیر بانی


 دوبیتی شمارهٔ ۳۵۲

گرم خوانی ورم رانی ته دانی / گرم درتش بسوزانی ته دانی
ورم بر سر زنی الوند و میمند / همی واجم خدا جانی ته دانی


 دوبیتی شمارهٔ ۳۵۳

هر آن کالوند دامان مو نشانی / دامان از هر دو عالم در کشانی
اشک خونین پاشم از راه الوند / تا که دلبر بپایش برفشانی


 دوبیتی شمارهٔ ۳۵۴

بیته یکدم دلم خرم نمانی / اگر رویت بوینم غم نمانی
اگر درد دلم قسمت نمایند / دلی بی غم درین عالم نمانی


 دوبیتی شمارهٔ ۳۵۵

من دل سوته را لایق ندونی / که در دیوان عشاقت بخونی
هزارون بارم از خونی ببو کم / ز تو زیرا که بحر بیکرونی


 دوبیتی شمارهٔ ۳۵۶

بمیرم تا ته چشم‌تر نبینی / شرار آه پر آذر نبینی
چنانم آتش عشقت بسوجه / که از مو مشت خاکستر نبینی


 دوبیتی شمارهٔ ۳۵۷

به قبرستان گذر کردم صباحی / شنیدم ناله و افغان و آهی
شنیدم کله‌ای با خاک می‌گفت / که این دنیا نمی‌ارزد بکاهی


 دوبیتی شمارهٔ ۳۵۸

بنادانی گرفتم کوره راهی / ندانستم که می‌افتم بچاهی
بدل گفتم رفیقی تا به منزل / ندانستم رفیق نیمه راهی


 دوبیتی شمارهٔ ۳۵۹

ته که خورشید اوج دلربایی / چنین بیرحم و سنگین دل چرایی
به اول آنهمه مهر و محبت / به آخر راه و رسم بی وفایی


 دوبیتی شمارهٔ ۳۶۰

نگار تازه خیز ما کجایی / بچشمان سرمه ریز ما کجایی
نفس بر سینهٔ طاهر رسیده / دم رفتن عزیز ما کجایی


 دوبیتی شمارهٔ ۳۶۱

ته که نوشم نه‌ای نیشم چرایی / ته که یارم نه‌ای پیشم چرایی
ته که مرهم نه‌ای بر داغ ریشم / نمک پاش دل ریشم چرایی


 دوبیتی شمارهٔ ۳۶۲

ز دل بیرون نبجتم ناله نایی / ز مژگان تر مو ژاله نایی
شوی نایه که مو خوابت بوینم / به بخت مو به چشم لاله نایی


 دوبیتی شمارهٔ ۳۶۳

عزیزون از غم و درد جدایی / به چشمونم نمانده روشنایی
گرفتارم بدام غربت و درد / نه یار و همدمی نه آشنائیی


 دوبیتی شمارهٔ ۳۶۴

پی مرگ نکویان گل نرویی / دگر رویی نه رنگش بی نه بویی
ز خود رو هیچ حاصل برنخیزد / بجز بدنامی و بی‌آبرویی


 دوبیتی شمارهٔ ۳۶۵

مو احوالم خرابه گر تو جویی / جگر بندم کبابه گر تو جویی
ته که رفتی و یار نو گرفتی / قیامت هم حسابه گر تو جویی


 دوبیتی شمارهٔ ۳۶۶

به جز این مو ندارم آرزویی / که باشد همدم مو لاله‌رویی
اگر درد دلم واجم به کوهان / دگر در کوهساران گل نرویی

_________________________________________________________________________

 باباطاهر - غزل

دلا در عشق تو صد دفترستم / که صد دفتر ز کونین ازبرستم
منم آن بلبل گل ناشکفته / که آذر در ته خاکسترستم
دلم سوجه ز غصه وربریجه / جفای دوست را خواهان ترستم
مو آن عودم میان آتشستان / که این نه آسمانها مجمرستم
شد از نیل غم و ماتم دلم خون / بچهره خوشتر از نیلوفرستم
درین آلاله در کویش چو گلخن / بداغ دل چو سوزان اخگرستم
نه زورستم که با دشمن ستیزم / نه بهر دوستان سیم و زرستم
ز دوران گرچه پر بی جام عیشم / ولی بی دوست خونین ساغرستم
چرم دایم درین مرز و درین کشت / که مرغ خوگر باغ و برستم
منم طاهر که از عشق نکویان / دلی لبریز خون اندر برستم

_________________________________________________________________________

 باباطاهر - قصیده

بتا تا زار چون تو دلبرستم / بتن عود و بسینه مجمرستم
اگر جز مهر تو اندر دلم بی / به هفتاد و دو ملت کافرستم
اگر روزی دو صد بارت بوینم / همی مشتاق بار دیگرستم
فراق لاله رویان سوته دیلم / وز ایشان در رگ جان نشترستم
منم آن شاخه بر نخل محبت / که حسرت سایه و محنت برستم
نه کار آخرت کردم نه دنیا / یکی بی سایه نخل بی‌برستم
نه خور نه خواب بیتو گویی / به پیکر هر سر مو خنجرستم
جدا از تو به حور و خلد و طوبی / اگر خورسند گردم کافرستم
چو شمعم گر سراندازند صدبار / فروزنده‌تر و روشن ترستم
مرا از آتش دوزخ چه غم بی / که دوزخ جزوی از خاکسترستم
سمندر وش میان آتش هجر / پریشان مرغ بی‌بال و پرستم
درین دیرم چنان مظلوم و مغموم / چو طفل بی پدر بی مادرستم
نمی‌گیرد کسم هرگز به چیزی / درین عالم ز هر کس کمترستم
بیک ناله بسوجم هر دو عالم / که از سوز جگر خنیاگرستم
ببالینم همه الماس سوده / همه خار و خسک در بسترستم
مثال کافرم در مومنستان / چو مؤمن در میان کافرستم
همه سوجم همه سوجم همه سوج / بگرمی چون فروزان اخگرستم
رخ تو آفتاب و مو چو حربا / و یا پژمان گل نیلوفرستم
بملک عشق روح بی‌نشانم / بشهر دل یکی صورت پرستم
رخش تا کرده در دل جلوه از مهر / بخوبی آفتاب خاورستم
بمیر ای دل که آسایش بیابی / که مو تا جان ندادم وانرستم
من از روز ازل طاهر بزادم / ازین رو نام بابا طاهرستم
