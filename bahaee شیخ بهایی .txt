
_________________________________________________________________________

 شیخ بهایی - دیوان اشعار - غزلیات

 غزل شمارهٔ ۱

جاء البرید مبشرا من بعد ما طال المدا / ای قاصد جانان تو را صد جان و دل بادا فدا
بالله اخبرنی بما قد قال جیران الحمی / حرف دروغی از لب جانان بگو بهر خدا
یا ایها الساقی أدر کأس المدام فانها / مفتاح ابواب النهی مشکوة انوار الهدی
قد ذاب قلبی یا بنی شوقا الی اهل الحمی / خوش آنکه از یک جرعه می، سازی مرا از من جدا
هذا الربیع اذا آتی یا شیخ قل حتی متی / منع من محنت زده زان بادهٔ محنت زدا
قم یا غلام و قل لنا الدیر این طریقه / فالقلب ضیع رشده و من المدارس ما اهتدا
قل للبهائی الممتحن داوالفؤاد من المحن / بمدامة انوارها تجلوا عن القلب الصدی


 غزل شمارهٔ ۲

ای خاک درت سرمهٔ ارباب بصارت / در تأدیت مدح تو خم، پشت عبارت
گرد قدم زائرت، از غایت رفعت / بر فرق فریدون ننشیند ز حقارت
در روضهٔ تو خیل ملایک، ز مهابت / گویند به هم مطلب خود را به اشارت
هر صبح که روح القدس آید به طوافت / در چشمهٔ خورشید کند غسل زیارت
در حشر، به فریاد بهائی برس از لطف / کز عمر، نشد حاصل او غیر خسارت


 غزل شمارهٔ ۳

به عالم هر دلی کاو هوشمند است / به زنجیر جنون عشق، بند است
به جای سدر و کافورم پس از مرگ / غبار خاک کوی او، پسند است
به کف دارند خلقی نقد جانها / سرت گردم، مگر بوسی به چند است؟
حدیث علم رسمی، در خرابات / برای دفع چشم بد، سپند است
پس از مردن، غباری زان سر کوی / به جای سدر و کافورم، پسند است
طمع در میوهٔ وصلش، بهائی / مکن، کان میوه بر شاخ بلند است
بهائی گرچه می‌آید ز کعبه / همان دردی کش زناربند است


 غزل شمارهٔ ۴

بگذر ز علم رسمی، که تمام قیل و قال است / من و درس عشق ای دل! که تمام وجد و حال است
ز مراحم الهی، نتوان برید امید / مشنو حدیث زاهد، که شنیدنش وبال است
طمع وصال گفتی که به کیش ما حرام است / تو بگو که خون عاشق، به کدام دین حلال است؟
به جواب دردمندان، بگشا لب ای شکرخا! / به کرشمه کن حواله، که جواب صد سوال است
غم هجر را بهائی، به تو ای بت ستمگر / به زبان حال گوید که زبان قال لال است


 غزل شمارهٔ ۵

دلا! باز این همه افسردگی چیست؟ / به عهد گل، چنین پژمردگی چیست؟
اگر آزرده‌ای از توبهٔ دوش / دگر بتوان شکست، آزردگی چیست؟
شنیدم گرم داری حلقه، ای دوست! / بهائی! باز این افسردگی چیست؟


 غزل شمارهٔ ۶

آنانکه شمع آرزو در بزم عشق افروختند / از تلخی جان کندنم، از عاشقی واسوختند
دی مفتیان شهر را تعلیم کردم مسئله / و امروز اهل میکده، رندی ز من آموختند
چون رشتهٔ ایمان من، بگسسته دیدند اهل کفر / یک رشته از زنار خود، بر خرقهٔ من دوختند
یارب! چه فرخ طالعند، آنانکه در بازار عشق / دردی خریدند و غم دنیای دون بفروختند
در گوش اهل مدرسه، یارب! بهائی شب چه گفت؟ / کامروز، آن بیچارگان اوراق خود را سوختند


 غزل شمارهٔ ۷

دگر از درد تنهایی، به جانم یار می‌باید / دگر تلخ است کامم، شربت دیدار می‌باید
ز جام عشق او مستم، دگر پندم مده ناصح! / نصیحت گوش کردن را دل هشیار می‌باید
مرا امید بهبودی نماندست، ای خوش آن روزی / که می‌گفتم: علاج این دل بیمار می‌باید
بهائی بارها ورزید عشق، اما جنونش را / نمی‌بایست زنجیری، ولی این بار می‌باید


 غزل شمارهٔ ۸

یک گل ز باغ دوست، کسی بو نمی‌کند / تا هرچه غیر اوست، به یک سو نمی‌کند
روشن نمی‌شود ز رمد، چشم سالکی / تا از غبار میکده، دارو نمی‌کند
گفتم: ز شیخ صومعه، کارم شود درست / گفتند: او به دردکشان خو نمی‌کند
گفتم: روم به میکده، گفتند: پیر ما / خوش می‌کشد پیاله و خوش بو نمی‌کند
رفتم به سوی مدرسه، پیری به طنز گفت: / تب را کسی علاج، به طنزو نمی‌کند
آن را که پیر عشق، به ماهی کند تمام / در صد هزار سال، ارسطو نمی‌کند
کرد اکتفا به دنیی دون خواجه، کاین عروس / هیچ اکتفا، به شوهری او نمی‌کند
آن کو نوید آیهٔ «لا تقنطوا» شنید / گوشی به حرف واعظ پرگو نمی‌کند
زرق و ریاست زهد بهائی، وگرنه او / کاری کند که کافر هندو نمی‌کند


 غزل شمارهٔ ۹

آنها که ربودهٔ الستند / از عهد الست باز مستند
تا شربت بیخودی چشیدند / از بیم و امید، باز رستند
چالاک شدند، پس به یک گام / از جوی حدوث، باز جستند
اندر طلب مقام اصلی / دل در ازل و ابد نبستند
خالی ز خود و به دوست باقی / این طرفه که نیستند و هستند
این طایفه‌اند، اهل توحید / باقی، همه خویشتن پرستند


 غزل شمارهٔ ۱۰

عهد جوانی گذشت، در غم بود و نبود / نوبت پیری رسید، صد غم دیگر فزود
کارکنان سپهر، بر سر دعوی شدند / آنچه بدادند دیر، باز گرفتند زود
حاصل ما از جهان نیست به جز درد و غم / هیچ ندانم چراست این همه رشک حسود
نیست عجب گر شدیم شهره به زرق و ریا / پردهٔ تزویر ما، سد سکندر نبود
نام جنون را به خود داد بهائی قرار / نیست به جز راه عشق، زیر سپهر کبود


 غزل شمارهٔ ۱۱

نگشود مرا ز یاریت کار / دست از دلم ای رفیق! بردار
گرد رخ من، ز خاک آن کوست / ناشسته مرا به خاک بسپار
رندیست ره سلامت ای دل! / من کرده‌ام استخاره، صد بار
سجادهٔ زهد من، که آمد / خالی از عیب و عاری از عار
پودش، همگی ز تار چنگ است / تارش، همگی ز پود زنار
خالی شده کوی دوست از دوست / از بام و درش، چه پرسی اخبار؟
کز غیر صدا جواب ناید / هرچند کنی سؤال تکرار
گر می‌پرسی: کجاست دلدار؟ / آید ز صدا: کجاست دلدار؟
از بهر فریب خلق، دامی است / هان! تا نشوی بدان گرفتار
افسوس که تقوی بهائی / شد شهره به رندی آخر کار


 غزل شمارهٔ ۱۲

آتش به جانم افکند، شوق لقای دلدار / از دست رفت صبرم، ای ناقه! پای بردار
ای ساربان، ! خدا را؛ پیوسته متصل ساز / ایوار را به شبگیر، شبگیر را به ایوار
در کیش عشقبازان، راحت روا نباشد / ای دیده! اشک می‌ریز، ای سینه! باش افگار
هر سنگ و خار این راه، سنجاب دان و قاقم / راه زیارت است این، نه راه گشت بازار
با زائران محرم، شرط است آنکه باشد / غسل زیارت ما، از اشک چشم خونبار
ما عاشقان مستیم، سر را ز پا ندانیم / این نکته‌ها بگیرید، بر مردمان هشیار
در راه عشق اگر سر، بر جای پا نهادیم / بر ما مگیر نکته، ما را ز دست مگذار
در فال ما نیاید جز عاشقی و مستی / در کار ما بهائی کرد استخاره صد بار


 غزل شمارهٔ ۱۳

اگر کنم گله من از زمانهٔ غدار / به خاطرت نرسد از من شکسته غبار
به گوش من، سخنی گفت دوش باد صبا / من از شنیدن آن، گشته‌ام ز خود بیزار
که بنده را به کسان کرده‌ای شها! نسبت / که از تصور ایشان مرا بود صد عار
شها! شکایت، خود نیست گرچه از آداب / ولی به وقت ضرورت، روا بود اظهار
رواست گر من از این غصه خون بگریم، خون / سزاست گر من از این غصه، زار گریم، زار
بپرس قدر مرا، گرچه خوب می‌دانی / که من گلم، گل؛ خارند این جماعت، خار
من آن یگانهٔ دهرم که وصف فضل مرا / نوشته منشی قدرت، به هر در و دیوار
به هر دیار که آیی، حکایتی شنوی / به هر کجا که روی، ذکر من بود در کار
تو قدر من نشناسی، مرا به کم مفروش / بهائیم من و باشد بهای من بسیار


 غزل شمارهٔ ۱۴

الهی الهی، به حق پیمبر / الهی الهی، به ساقی کوثر
الهی الهی، به صدق خدیجه / الهی الهی، به زهرای اطهر
الهی الهی، به سبطین احمد / الهی، به شبیر الهی! به شبر
الهی به عابد! الهی به باقر / الهی به موسی، الهی به جعفر
الهی الهی، به شاه خراسان / خراسان چه باشد! به آن شاه کشور
شنیدم که می‌گفت زاری، غریبی / طواف رضا، چون شد او را میسر:
من اینجا غریب و تو شاه غریبان / به حال غریب خود، از لطف بنگر
الهی به حق تقی و به علمش / الهی به حق نقی و به عسکر
الهی الهی، به مهدی هادی / که او مؤمنان راست هادی و رهبر
که بر حال زار بهائی نظر کن! / به حق امامان معصوم، یکسر


 غزل شمارهٔ ۱۵

تا سرو قباپوش تو را دیده‌ام امروز / در پیرهن از ذوق نگنجیده‌ام امروز
من دانم و دل، غیر چه داند که در این بزم / از طرز نگاه تو چه فهمیده‌ام امروز
تا باد صبا پیچ سر زلف تو وا کرد / بر خود، چو سر زلف تو پیچیده‌ام امروز
هشیاریم افتاد به فردای قیامت / زان باده که از دست تو نوشیده‌ام امروز
صد خنده زند بر حلل قیصر و دارا / این ژندهٔ پر بخیه که پوشیده‌ام امروز
افسوس که برهم زده خواهد شد از آن روی / شیخانه بساطی که فرو چیده‌ام امروز
بر باد دهد توبهٔ صد همچو بهائی / آن طرهٔ طرار که من دیده‌ام امروز


 غزل شمارهٔ ۱۶

روی تو گل تازه و خط سبزهٔ نوخیز / نشکفته گلی همچو تو در گلشن تبریز
شد هوش دلم غارت آن غمزهٔ خونریز / این بود مرا فایده از دیدن تبریز
ای دل! تو در این ورطه مزن لاف صبوری / وای عقل! تو هم بر سر این واقعه مگریز
فرخنده شبی بود که آن خسرو خوبان / افسوس کنان، لب به تبسم، شکر آمیز
از راه وفا، بر سر بالین من آمد / وز روی کرم گفت که: ای دلشده، برخیز
از دیدهٔ خونبار، نثار قدم او / کردم گهر اشک، من مفلس بی‌چیز
چون رفت دل گمشده‌ام گفت: بهائی! / خوش باش که من رفتم و جان گفت که : من نیز


 غزل شمارهٔ ۱۷

پای امیدم، بیابان طلب گم کرده‌ای / شوق موسایم، سر کوی ادب، گم کرده‌ای
باد گلزار خلیلم، شعله دارم در بغل / نالهٔ ایوب دردم، راه لب گم کرده‌ای
می‌کند زلفت منادی بر در دلها که من / گوهر خورشید در دامان شب گم کرده‌ای
گوهر یکتای بحر دودمان دانشم / لیکن از ننگ سرافرازی، لقب گم کرده‌ای
ای بهائی! تا که گشتم ساکن صحرای عشق / در ره طاعت، سر راه طلب گم کرده‌ای


 غزل شمارهٔ ۱۸

من آینهٔ طلعت معشوق وجودم / از عکس رخش مظهر انوار شهودم
ابلیس نشد ساجد و مردود ابد شد / آن دم که ملائک همه کردند سجودم
تا کس نبرد ره به شناسایی ذاتم / گه مؤمن و گه کافر و گه گبر و یهودم


 غزل شمارهٔ ۱۹

به شهر عافیت، مأوی ندارم / بغیر از کوی حرمان، جا ندارم
من از پروانه دارم چشم تحسین / ز عشاق دگر، پروا ندارم
بهشتم می‌دهد رضوان به طاعت / سر و سامان این سودا ندارم
بهائی جوید از من زهد و تقوی / سخن کوتاه، من اینها ندارم


 غزل شمارهٔ ۲۰

مقصود و مراد کون دیدیم / میدان هوس، به پی دویدیم
هر پایه کزان بلندتر بود / از بخشش حق، بدان رسیدیم
چون بوقلمون، به صد طریقت / بر اوج هوای دل، تپیدیم
رخ بر رخ دلبران نهادیم / لحن خوش مطربان شنیدیم
در باغ جمال ماهرویان / ریحان و گل و بنفشه چیدیم
چون ملک بقا نشد میسر / زان جمله، طمع از آن بریدیم
وز دانهٔ شغل باز جستیم / وز دام عمل، برون جهیدیم
رفتیم به کعبهٔ مبارک / در حضرت مصطفی رسیدیم
جستیم هزار گونه تدبیر / تا تیغ اجل، سپر ندیدیم
کردیم به جان و دل تلافی / چون دعوت «ارجعی» شنیدیم
بیهوده صداع خود ندادیم / تسلیم شدیم و وارهیدیم
باشد که چه بعد ما عزیزی / گوید چه به مشهدش رسیدیم:
ایام وفا نکرد با کس / در گنبد او نوشته دیدیم


 غزل شمارهٔ ۲۱

شبی ز تیرگی دل سیاه گشت چنان / که صبح وصل نماید در آن، شب هجران
شبی، چنانکه اگر سر بر آورد خورشید / سیاه روی نماید چو خال ماهرخان
ز آه تیره‌دلان، آنچنان شده تاریک / که خواب هم نبرد ره به چشم چار ارکان
زمانه همچو دل من، سیاه روز شده / گهی که سر کنم از غم، حکایت دوران
ز جوریار اگر شکوه سرکنم، زیبد / که دوش با فلک مست، بسته‌ام پیمان
منم چه خار گرفتار وادی محنت / منم چه کشتی غم، غرقه در ته عمان
منم که تیغ ستم دیده‌ام به ناکامی / منم که تیر بلا خورده‌ام، ز دست زمان
منم که خاطر من، خوش دلی ندیده زدور / منم که طبع من از خرمی بود ترسان
منم که صبح من از شام هجر تیره‌تر است / اگر چه پرتو شمع است بر دلم تابان


 غزل شمارهٔ ۲۲

تازه گردید از نسیم صبحگاهی، جان من / شب، مگر بودش گذر بر منزل جانان من
بس که شد گل گل تنم از داغهای آتشین / می‌کند کار سمندر، بلبل بستان من
طفل ابجد خوان عشقم، با وجود آنکه هست / صد چو فرهاد و چو مجنون، طفل ابجد خوان من
گفتمش: از کاو کاو سینه‌ام، مقصود چیست؟ / گفت: می‌ترسم که بگذارد در آن پیکان من
بس که بردم آبروی خود به سالوسی و زرق / ننگ می‌دارند اهل کفر، از ایمان من
با خیالت دوش، بزمی داشتم، راحت فزا / از برای مصلحت بود اینهمه افغان من
رفتم و پیش سگ کویت، سپردم جان و دل / ای خوش آن روزی که پیشت، جان سپارد جان من
از دل خود، دارم این محنت، نه از ابنای دهر / کاش بودی این دل سرگشته در فرمان من
چون بهائی، صدهزاران درد دارم جانگداز / صدهزاران، درد دیگر هست سرگردان من


 غزل شمارهٔ ۲۳

یک دمک، با خودآ، ببین چه کسی / از که دوری و با که هم نفسی
ناز بر بلبلان بستان کن! / تو گلی، گل، نه خاری و نه خسی
تا کی ای عندلیب عالم قدس! / مایل دام و عاشق قفسی؟
تو همایی، همای، چند کنی / گاه، جغدی و گاه، خرمگسی؟
ای صبا! در دیار مهجوران / گر سر کوچهٔ بلا برسی
با بهائی بگو که با سگ نفس / تا به کی بهر هیچ در مرسی


 غزل شمارهٔ ۲۴

مضی فی غفلة عمری، کذلک یذهب الباقی / ادر کأسا و ناولها، الا یا ایها الساقی
شراب عشق، می‌سازد تو را از سر کار آگه / نه تدقیقات مشائی، نه تحقیقات اشراقی
الا یاریح! ان تمرو علی وادی أخلائی / فبلغهم تحیاتی و نبئهم باشواقی
وقل یا سادتی انتم بنقض العهد عجلتم / و انی ثابت باق علی عهدی و میثاقی
بهائی، خرقهٔ خود را، مگر آتش زدی، کامشب / جهان، پر شد ز دود کفر و سالوسی و زراقی


 غزل شمارهٔ ۲۵

ساقیا! بده جامی، زان شراب روحانی / تا دمی برآسایم زین حجاب جسمانی
بهر امتحان ای دوست، گر طلب کنی جان را / آنچنان برافشانم، کز طلب خجل مانی
بی‌وفا نگار من، می‌کند به کار من / خنده‌های زیر لب، عشوه‌های پنهانی
دین و دل به یک دیدن، باختیم و خرسندیم / در قمار عشق ای دل، کی بود پشیمانی؟
ما ز دوست غیر از دوست، مقصدی نمی‌خواهیم / حور و جنت ای زاهد! بر تو باد ارزانی
رسم و عادت رندیست، از رسوم بگذشتن / آستین این ژنده، می‌کند گریبانی
زاهدی به میخانه، سرخ روز می‌دیدم / گفتمش: مبارک باد بر تو این مسلمانی
زلف و کاکل او را چون به یاد می‌آرم / می‌نهم پریشانی بر سر پریشانی
خانهٔ دل ما را از کرم، عمارت کن! / پیش از آنکه این خانه رو نهد به ویرانی
ما سیه گلیمان را جز بلا نمی‌شاید / بر دل بهائی نه هر بلا که بتوانی

_________________________________________________________________________

 شیخ بهایی - دیوان اشعار - مثنویات پراکنده

 شمارهٔ ۱

گر نبود خنگ مطلی لگام / زد بتوان بر قدم خویش گام
ور نبود مشربه از زر ناب / با دو کف دست، توان خورد آب
ور نبود بر سر خوان، آن و این / هم بتوان ساخت به نان جوین
ور نبود جامهٔ اطلس تو را / دلق کهن، ساتر تن بس تو را
شانهٔ عاج ار نبود بهر ریش / شانه توان کرد به انگشت خویش
جمله که بینی، همه دارد عوض / در عوضش، گشته میسر غرض
آنچه ندارد عوض، ای هوشیار / عمر عزیزیست، غنیمت شمار


 شمارهٔ ۲

از سمور و حریر بیزارم / باز میل قلندری دارم
تکیه بر بستر منقش، بس / بر تنم، نقش بوریاست هوس
چند باشم مورع‌الخاطر / ز استر و اسب و مهتر و قاطر
تا کی از دست ساربان نالم / که بود نام او گم از عالم
چند گویم ز خیمه و الجوق / چند بینم کجاوه و صندوق
گر نباشد اطاق و فرش حریر / کنج مسجد خوش است، کهنه حصیر
گر مزعفر مرا رود از یاد / سر نان جوین سلامت باد


 شمارهٔ ۳

دلم از قال و قیل گشته ملول / ای خوشا خرقه و خوشا کشکول
لوحش الله، ز سینه جوشیها / یاد ایام خرقه پوشیها
ای خوش ایام شام و مصر و حجاز / فارغ از فکرهای دور و دراز
باز گیرم شهنشهی از سر / و ز کلاه نمد کنم افسر
شود آن پوست تخته، تختم باز / گردد از خواب، چشم بختم باز
خاک بر فرق اعتبار کنم / خنده بر وضع روزگار کنم


 شمارهٔ ۴

یکدمک با خود آ، ببین چه کسی / از که دوری و با که هم نفسی
جور کم، به ز لطف کم باشد / که نمک بر جراحتم پاشد
جور کم، بوی لطف آید از او / لطف کم، محض جور زاید از او
لطف دلدار اینقدر باید / که رقیبی از او به رشک آید


 شمارهٔ ۵

دلا تا به کی، از در دوست دوری / گرفتار دام سرای غروری؟
نه بر دل تو را، از غم دوست،دردی / نه بر چهره از خاک آن کوی، گردی
ز گلزار معنی، نه رنگی، نه بویی / در این کهنه گنبد، نه هایی، نه هویی
تو را خواب غفلت گرفته است در بر / چه خواب گران است، الله اکبر
چرا این چنین عاجز و بی‌نوایی / بکن جستجویی، بزن دست و پایی
سؤال علاج، از طبیبان دین کن / توسل به ارواح آن طیبین کن
دو دست دعا را برآور، به زاری / همی گو به صد عجز و صد خواستاری:
الهی به زهرا، الهی به سبطین / که می‌خواندشان، مصطفی قرةالعین
الهی به سجاد، آن معدن علم / الهی به باقر، شه کشور حلم
الهی به صادق، امام اعاظم / الهی، به اعزاز موسی کاظم
الهی، به شاه رضا، قائد دین / به حق تقی، خسرو ملک تمکین
الهی، به نقی، شاه عسکر / بدان عسکری کز ملک داشت لشکر
الهی به مهدی که سالار دین است / شه پیشوایان اهل یقین است
که بر حال زار بهائی عاصی / سر دفتر اهل جرم و معاصی
که در دام نفس و هوی اوفتاده / به لهو و لعب، عمر بر باد داده
ببخشا و از چاه حرمان بر آرش / به بازار محشر، مکن شرمسارش
برون آرش از خجلت رو سیاهی / الهی، الهی، الهی، الهی


 شمارهٔ ۶

ای نسیم صبح، خوشبو می‌رسی / از کدامین منزل و کو می‌رسی؟
می‌فزاید از تو جانها را طرب / تو مگر می‌آیی از ملک عرب؟
تازه گردید از تو جان مبتلا / تو مگر کردی گذر از کربلا؟
می‌رسد از تو نوید لاتخف / می‌رسی گویا ز درگاه نجف
بارگاه مرقد سلطان دین / حیدر صفدر، امیرالموئمنین
حوض کوثر، جرعه‌ای از جام او / عالم و آدم، فدای نام او
یارب امید بهائی را برآر / تا کند پیش سگانش، جان نثار


 شمارهٔ ۷

روح بخشی، ای نسیم صبحدم / خود مگر می‌آیی از ملک عجم
تازه گردید از تو درد اشتیاق / می‌رسی گویا ز اقلیم عراق
مردهٔ صد ساله یابد از تو جان / تو مگر کردی گذر از اصفهان


 شمارهٔ ۸

چه خوش بودی اربادهٔ کهنه سال / شدی بر من خسته یکدم حلال
که خالی کنم سینه را یک زمان / ز غمهای پی در پی بی‌کران
رود محنت دهر از یاد من / شود شاد این جان ناشاد من
به یادم نیاید، به صد اضطراب / کلام برون از حد و از حساب
به افسون ز افسانه، دل خوش کنم / مگر ضعف پیری، فرامش کنم
بمیرم ز حسرت، دگر یک نفس / رها کرده بینم سگی از مرس
غم و غصه را خاک بر سر کنم / دمی لذت عمر نوبر کنم
ندانم درین دیر بی‌انتظام / که محنت کدام است و راحت کدام
بهائی، دل از آرزوها بشو / که من طالعت می‌شناسم، مگو
اگر باده گردد حلالت دمی / گریزد همان دم، از آن خرمی
نیابی از آن جز غم و درد و رنج / بجز مار ناید به دستت ز گنج
فروبند لب را از این قیل و قال / مکن جان من، آرزوی محال


 شمارهٔ ۹

راه مقصد دور و پای سعی لنگ / وقت همچون خاطر ناشاد تنگ
جذبه‌ای از عشق باید، بی‌گمان / تا شود طی هم زمان و هم مکان
روز از دود دلم تاریک و تار / شب چه روز آمد ز آه شعله بار
کارم از هندوی زلفش واژگون / روز من شب شد، شبم روز از جنون


 شمارهٔ ۱۰

عادت ما نیست، رنجیدن ز کس / ور بیازارد، نگوییمش به کس
ور برآرد دود از بنیاد ما / آه آتش بار ناید یاد ما
ورنه ما شوریدگان در یک سجود / بیخ ظالم را براندازیم، زود
رخصت اریابد ز ما باد سحر / عالمی در دم کند زیر و زبر


 شمارهٔ ۱۱ - در نکوهش کسی که اوقات خویش را به مطالعهٔ کتب پردازد و از مبداء غافل ماند

خدمت مولوی، چه صبح و چه شام / کرده اندر کتابخانه مقام
متعلق دلش به هر ورقی / در خیالش، زهر ورق سبقی
نه شبش را فروغی از مصباح / نه دلش را گشادی از مفتاح
نه به جانش، طوالع انوار / تافته از مطالع اسرار
کرده کشاف، بر دلش مستور / نور کشف و شهود ذوق حضور
از مقاصد ندیده کسب نجات / بی‌خبر از مواقف عرصات
از هدایت، فتاده در خذلان / و ز بدایت، نهایتش حرمان
بی‌فروغ وصول، تیره و تار / از فروع و اصول، کرده شعار
گرد خانه، کتابهای سره / از خری، همچو خشت کرده خره
سوی هر خشت از او چو رو کرده / در فیضی به رخ برآورده
قصر شرع نبی و حکم نبی / جز به آن خشتها، نکرده بنی
زان به مجلس، زبان چو بگشاید / سخنش جمله، قالبی آید
صد مجلد، کتاب بگشاده / در عذاب مخلد افتاده
سر بر اندیشه‌های گوناگون / لب پر افسانه، دل پر از افسون
این بود سیرت خواص انام / چون بود حال عام کالانعام
عام را خود، ز شام تا به سحر / نیست جز خواب و خورد، کار دگر
صلح و جنگش، برای این باشد / نام و ننگش، برای این باشد
سخن از دخل و خرج، خواند و بس / شهوت بطن و فرج راند و بس
همتش، نگذرد ز فرج و گلو / داند از امر، فانکحوا و کلوا

_________________________________________________________________________

 شیخ بهایی - دیوان اشعار - رباعیات

 رباعی شمارهٔ ۱

ای صاحب مسله! تو بشنو از ما / تحقیق بدان که لامکان است خدا
خواهی که تو را کشف شود این معنی / جان در تن تو، بگو کجا دارد جا


 رباعی شمارهٔ ۲

از دست غم تو، ای بت حور لقا / نه پای ز سر دانم و نه، سر از پا
گفتم دل و دین ببازم، از غم برهم / این هر دو بباختیم و غم ماند به جا


 رباعی شمارهٔ ۳

ای عقل خجل ز جهل و نادانی ما / درهم شده خلقی، ز پریشانی ما
بت در بغل و به سجده پیشانی ما / کافر زده خنده بر مسلمانی ما


 رباعی شمارهٔ ۴

دوش از درم آمد آن مه لاله نقاب / سیرش نه بدیدیم و روان شد به شتاب
گفتم که : دگر کیت بخواهم دیدن؟ / گفتا که: به وقت سحر، اما در خواب


 رباعی شمارهٔ ۵

این راه زیارت است، قدرش دریاب / از شدت سرما، رخ از این راه متاب
شک نیست که با عینک ارباب نظر / برفش پر قو باشد و خارش، سنجاب


 رباعی شمارهٔ ۶

شیرین سخنی که از لبش جان می‌ریخت / کفرش ز سر زلف پریشان می‌ریخت
گر شیخ به کفر زلف او پی بردی / خاک سیهی بر سر ایمان می‌ریخت


 رباعی شمارهٔ ۷

دی پیر مغان، آتش صحبت افروخت / ایمان مرا دید و دلش بر من سوخت
از خرقهٔ کفر، رقعه‌واری بگرفت / آورد و بر آستین ایمانم دوخت


 رباعی شمارهٔ ۸

دنیا که از او دل اسیران ریش است / پامال غمش، توانگر و درویش است
نیشش، همه جانگزاتر از شربت مرگ / نوشش، چو نکو نگه کنی، هم نیش است


 رباعی شمارهٔ ۹

مالی که ز تو کس نستاند، علم است / حرزی که تو را به حق رساند، علم است
جز علم طلب مکن تو اندر عالم / چیزی که تو را ز غم رهاند، علم است


 رباعی شمارهٔ ۱۰

دنیا که دلت ز حسرت او زار است / سرتاسر او تمام، محنت‌زار است
بالله که دولتش نیرزد به جوی / تالله که نام بردنش هم عار است


 رباعی شمارهٔ ۱۱

با هر که شدم سخت، به مهر آمد سست / بگذاشت مرا و عهد نگذاشت درست
از آب و هوای دهر، سبحان‌الله / هر تخم وفا که کاشتم، دشمن رست


 رباعی شمارهٔ ۱۲

آن دل که تواش دیده بدی، خون شد و رفت / و ز دیدهٔ خون گرفته، بیرون شد و رفت
روزی، به هوای عشق، سیری می‌کرد / لیلی صفتی بدید و بیرون شد و رفت


 رباعی شمارهٔ ۱۳

فرخنده شبی بود که آن دلبر مست / آمد ز پی غارت دل، تیغ به دست
غارت زده‌ام دید و خجل گشت، دمی / با من ز پی رفع خجالت بنشست


 رباعی شمارهٔ ۱۴

تا شمع قلندری بهائی افروخت / از رشتهٔ زنار دو صد خرقه بسوخت
دی پیر مغان گرفت تعلیم از او / و امروز، دو صد مسله مفتی آموخت


 رباعی شمارهٔ ۱۵

تا منزل آدمی سرای دنیاست / کارش همه جرم و کار حق، لطف و عطاست
خوش باش که آن سرا چنین خواهد بود / سالی که نکوست، از بهارش پیداست


 رباعی شمارهٔ ۱۶

حاجی به طواف کعبه اندر تک و پوست / وز سعی و طواف، هرچه کردست نکوست
تقصیر وی آن است که آرد دگری / قربان سازد، به جای خود، در ره دوست


 رباعی شمارهٔ ۱۷

در میکده دوش، زاهدی دیدم مست / تسبیح به گردن و صراحی در دست
گفتم: ز چه در میکده جا کردی؟ گفت: / از میکده هم به سوی حق راهی هست


 رباعی شمارهٔ ۱۸

هر تازه گلی که زیب این گلزار است / گر بینی، گل و گر بچینی، خار است
از دور نظر کن و مرو پیش که شمع / هر چند که نور می‌نماید، نار است


 رباعی شمارهٔ ۱۹

آن کس که بدم گفت، بدی سیرت اوست / وان کس که مرا گفت نکو خود نیکوست
حال متکلم از کلامش پیداست / از کوزه همان برون تراود که در اوست


 رباعی شمارهٔ ۲۰

علم است برهنه شاخ و تحصیل، بر است / تن، خانهٔ عنکبوت و دل، بال و پر است
زهر است دهان علم و دستت شکر است / هر پشه که او چشید، او شیر نر است


 رباعی شمارهٔ ۲۱

رفتم ز درت ز جور، بیش از پیشت / از طعن رقیب گبر کافر کیشت
پیش تو سپردم این دل غمزده‌ام / کی باشدم آنکه جان سپارم پیشت


 رباعی شمارهٔ ۲۲

پیوسته دلم ز جور خویشان، ریش است / وین جور و جفای خلق، از حد بیش است
بیگانه به بیگانه، ندارد کاری / خویش است که در پی شکست خویش است


 رباعی شمارهٔ ۲۳

در مزرع طاعتم، گیاهی بنماند / دردست به جز ناله و آهی بنماند
تا خرمن عمر بود، در خواب بدم / بیدار کنون شدم که کاهی بنماند


 رباعی شمارهٔ ۲۴

نقد دل خود بهائی آخر سره کرد / در مجلس عشق، عقل را مسخره کرد
اوراق کتابهای علم رسمی / از هم بدرید و کاغذ پنجره کرد


 رباعی شمارهٔ ۲۵

آن حرف که از دلت غمی بگشاید / در صحبت دل شکستگان می‌باید
هر شیشه که بشکند، ندارد قیمت / جز شیشهٔ دل که قیمتش افزاید


 رباعی شمارهٔ ۲۶

عشاق به غیر دوست، عاری دارند / از حسرت آرزوی او بیزارند
و آنان که کنند طاعت از بهر بهشت / عشاق نیند، بهر خود در کارند


 رباعی شمارهٔ ۲۷

رندان گاهی ملک جهان می‌بازند / گاهی به نگاهی، دل و جان می‌بازند
این طور قمار، نه چند است و نه چون / هر طور برآید، آنچنان می‌بازند


 رباعی شمارهٔ ۲۸

با دل گفتم: به عالم کون و فساد / تا چند خورم غم؟ تنم از پا افتاد
دل گفت: تو نزدیک به مرگی، چه غم است / بیچاره کسی که این دم از مادر زاد


 رباعی شمارهٔ ۲۹

ای در طلب علوم، در مدرسه چند؟ / تحصیل اصول و حکمت و فلسفه چند؟
هر چیز به جز ذکر خدا وسوسه است / شرمی ز خدا بدار، این وسوسه چند؟


 رباعی شمارهٔ ۳۰

خوش آن که صلای جام وحدت در داد / خاطر ز ریاضی و طبیعی آزاد
در منطقهٔ فلک نزد دست خیال / در پای عناصر، سر فکرت ننهاد


 رباعی شمارهٔ ۳۱

دیدی که بهائی چو غم از سر وا کرد / از مدرسه رفت و دیر را مائوا کرد
مجموع کتابهای علم درسی / از هم بدرید و کاغذ حلوا کرد


 رباعی شمارهٔ ۳۲

او را که دل از عشق مشوش باشد / هر قصه که گوید همه دلکش باشد
تو قصهٔ عاشقان، همی کم شنوی / بشنو، بشنو که قصه‌شان خوش باشد


 رباعی شمارهٔ ۳۳

تا نیست نگردی، ره هستت ندهند / این مرتبه با همت پستت ندهند
چون شمع قرار سوختن گر ندهی / سر رشتهٔ روشنی به دستت ندهند


 رباعی شمارهٔ ۳۴

فردا که محققان هر فن طلبند / حسن عمل از شیخ و برهمن طلبند
از آنچه دروده‌ای، جوی نستانند / وز آنچه نکشته‌ای، به خرمن طلبند


 رباعی شمارهٔ ۳۵

بر درگه دوست، هر که صادق برود / تا حشر ز خاطرش علائق برود
صد ساله نماز عابد صومعه‌دار / قربان سر نیاز عاشق برود


 رباعی شمارهٔ ۳۶

دل درد و بلای عشقش افزون خواهد / او دیدهٔ دل همیشه در خون خواهد
وین طرفه که این ز آن «بحل» می‌طلبد / و آن در پی آنکه عذر او چون خواهد


 رباعی شمارهٔ ۳۷

دل جور تو، ای مهر گسل، می‌خواهد / خود را به غم تو متصل می‌خواهد
می‌خواست دلت که بی‌دل و دین باشم / باز آی، چنان شدم که دل می‌خواهد


 رباعی شمارهٔ ۳۸

لطف ازلی، نیکی هر بد خواهد / هر گمره را روی به مقصد خواهد
گر جرم تو بی‌عد است، نومید مشو / لطف بی‌حد گناه بی‌عد خواهد


 رباعی شمارهٔ ۳۹

ای آنکه دلم غیر جفای تو ندید / وی از تو حکایت وفا کس نشنید
قربان سرت شوم، بگو از ره لطف / لعلت، به دلم چه گفت کز من برمید


 رباعی شمارهٔ ۴۰

کاری ز وجود ناقصم نگشاید / گویی که ثبوتم انتفا می‌زاید
شاید ز عدم، من به وجودی برسم / زان رو که ز نفی نفی، اثبات آید


 رباعی شمارهٔ ۴۱

آهنگ حجاز می‌نمودم من زار / کامد سحری به گوش دل این گفتار
یارب، به چه روی جانب کعبه رود / گبری که کلیسا از او دارد عار


 رباعی شمارهٔ ۴۲

از دام دفینه، خوب جستیم آخر / بر دامن فقر خود نشستیم آخر
مردانه گذشتیم، زآداب و رسوم / این کنده ز پای خود شکستیم آخر


 رباعی شمارهٔ ۴۳

گفتم که کنم تحفه‌ات ای لاله عذار / جان را، چو شوم ز وصل تو برخوردار
گفتا که بهائی، این فضولی بگذار / جان خود ز من است، غیر جان تحفه بیار


 رباعی شمارهٔ ۴۴

از نالهٔ عشاق، نوایی بردار / وز درد و غم دوست، دوایی بردار
از منزل یار، تا تو ای سست قدم / یک گام زیاده نیست، پایی بردار


 رباعی شمارهٔ ۴۵

در بزم تو ای شمع، منم زار و اسیر / در کشتن من، هیچ نداری تقصیر
با غیر سخن کنی، که از رشک بسوز / سویم نکنی نگه، که از غصه بمیر


 رباعی شمارهٔ ۴۶

تا بتوانی، ز خلق، ای یار عزیز! / دوری کن و در دامن عزلت آویز!
انسان مجازیند این نسناسان / پرهیز! ز انسان مجازی، پرهیز!


 رباعی شمارهٔ ۴۷

از سبحهٔ من، پیر مغان رفت ز هوش / وز نالهٔ من، فتاد در شهر خروش
آن شیخ که خرقه داد و زنار خرید / تکبیر ز من گرفت، در میکده دوش


 رباعی شمارهٔ ۴۸

ای زاهد خود نمای سجاده به دوش / دیگر پی نام و ننگ، بیهوده مکوش
ستاری او چو گشت در عالم فاش / پنهان چه خوری باده؟ برو فاش بنوش


 رباعی شمارهٔ ۴۹

کردیم دلی را که نبد مصباحش / در خانهٔ عزلت، از پی اصلاحش
و ز «فر من الخلق» بر آن خانه زدیم / قفلی که نساخت قفلگر مفتاحش


 رباعی شمارهٔ ۵۰

از ذوق صدای پایت، ای رهزن هوش / وز بهر نظارهٔ تو ای مایهٔ نوش
چون منتظران به هر زمانی صد بار / جان بر در چشم آید و دل بر در گوش


 رباعی شمارهٔ ۵۱

از بس که زدم به شیشهٔ تقوی سنگ / وز بس که به معصیت فرو بردم چنگ
اهل اسلام از مسلمانی من / صد ننگ کشیدند ز کفار فرنگ


 رباعی شمارهٔ ۵۲

یک چند، میان خلق کردیم درنگ / ز ایشان به وفا، نه بوی دیدیم نه رنگ
آن به که ز چشم خلق پنهان گردیم / چون آب در آبگینه، آتش در سنگ


 رباعی شمارهٔ ۵۳

در چهره ندارم از مسلمانی رنگ / بر من دارد شرف، سگ اهل فرنگ
آن روسیهم که باشد از بودن من / دوزخ را ننگ و اهل دوزخ را ننگ


 رباعی شمارهٔ ۵۴

در مدرسه جز خون جگر، نیست حلال / آسوده دلی، در آن محال است، محال
این طرفه که تحصیل بدین خون جگر / در هر دو جهان، جمله وبال است، وبال


 رباعی شمارهٔ ۵۵

عمری است که تیر زهر را آماجم / بر تارک افلاس و فلاکت، تاجم
یک شمه ز مفلسی اگر شرح دهم / چندان که خدا غنی است، من محتاجم


 رباعی شمارهٔ ۵۶

غمهای جهان در دل پر غم داریم / وز بحر الم، دیدهٔ پر نم داریم
پس حوصلهٔ تمام عالم باید / ما را که غم تمام عالم داریم


 رباعی شمارهٔ ۵۷

افسوس که عمر خود تباهی کردیم / صد قافلهٔ گناه، راهی کردیم
در دفتر ما نماند یک نکته سفید / از بس به شب و روز سیاهی کردیم


 رباعی شمارهٔ ۵۸

بی روی تو، خونابه فشاند چشمم / کاری به جز از گریه، نداند چشمم
می‌ترسم از آنکه حسرت دیدارت / در دیده بماند و نماند چشمم


 رباعی شمارهٔ ۵۹

یکچند، در این مدرسه‌ها گردیدم / از اهل کمال، نکته‌ها پرسیدم
یک مسله‌ای که بوی عشق آید از آن / در عمر خود، از مدرسی نشنیدم


 رباعی شمارهٔ ۶۰

ما با می و مینا، سر تقوی داریم / دنیا طلبیم و میل عقبی داریم
کی دنیی ودین به یکدگر جمع شوند / این است که نه دین و نه دنیا داریم


 رباعی شمارهٔ ۶۱

در خانهٔ کعبه، دل به دست آوردم / دل بردم و گبر و بت‌پرست آوردم
زنار ز مار سر زلفش بستم / در قبلهٔ اسلام، شکست آوردم


 رباعی شمارهٔ ۶۲

هر چند که رند کوچه و بازاریم / ای خواجه مپندار که بی‌مقداریم
سری که به آصف سلیمان دادند / داریم، ولی به هرکسی نسپاریم


 رباعی شمارهٔ ۶۳

خو کرده به خلوت، دل غم فرسایم / کوتاه شد از صحبت مردم، پایم
تا تنهایم، هم نفسم یاد کسی است / چون هم نفسم کسی شود، تنهایم


 رباعی شمارهٔ ۶۴

گفتیم: مگر که اولیاییم، نه‌ایم / یا صوفی صفهٔ صفاییم، نه‌ایم
آراسته ظاهریم و باطن، نه چنان / القصه، چنانکه می‌نماییم، نه‌ایم


 رباعی شمارهٔ ۶۵

امشب بوزید باد طوفان آیین / چندانکه برفت، گرد عصیان ز جبین
از عالم لامکان، دو صد در نگشود / بر سینهٔ چرخ، بس که زد گوی زمین


 رباعی شمارهٔ ۶۶

برخیز سحر، ناله و آهی می‌کن / استغفاری ز هر گناهی می‌کن
تا چند، به عیب دیگران درنگری / یکبار به عیب خود نگاهی می‌کن


 رباعی شمارهٔ ۶۷

فصاد، به قصد آنکه بردارد خون / می‌خواست که نشتری زند بر مجنون
مجنون بگریست، گفت: زان می‌ترسم / کاید ز دل خود غم لیلی بیرون


 رباعی شمارهٔ ۶۸

یارب، تو مرا مژدهٔ وصلی برسان / برهانم از این نوع و به اصلی برسان
تا چند از این فصل مکرر دیدن / بیرون ز چهار فصل، فصلی برسان


 رباعی شمارهٔ ۶۹

ای برده به چین زلف، تاب دل من / وی کشته به سحر غمزه، خواب دل من
در خواب، مده رهم به خاطر که مباد / بیدار شوی ز اضطراب دل من


 رباعی شمارهٔ ۷۰

هر شام و سحر ملائک علیین / آیند به طرف حرم خلد برین
مقراض به احتیاط زن، ای خادم / ترسم ببری، شهپر جبریل امین


 رباعی شمارهٔ ۷۱

ای عاشق خام، از خدا دوری تو / ما با تو چه کوشیم؟ که معذوری تو
تو طاعت حق کنی به امید بهشت / رو رو! تو نه عاشقی، که مزدوری تو


 رباعی شمارهٔ ۷۲

رویت که ز باده لاله می‌روید از او / وز تاب شراب، ژاله می‌روید از او
دستی که پیاله‌ای ز دست تو گرفت / گر خاک شود، پیاله می‌روید از او


 رباعی شمارهٔ ۷۳

خواهم که علیرغم دل کافر تو / آیینهٔ اسلام نهم، در بر تو
آنگه ز تجلی رخت، بنمایم / نوری که به طور یافت پیغمبر تو


 رباعی شمارهٔ ۷۴

زاهد نکند گنه، که قهاری تو / ما غرق گناهیم، که غفاری تو
او قهارت خواند و ما غفارت / آیا به کدام نام، خوش داری تو؟


 رباعی شمارهٔ ۷۵

هرچند که در حسن و ملاحت، فردی / از تو بنماند، در دل من دردی
سویت نکنم نگاه، ای شمع اگر / پروانهٔ من شوی و گردم گردی


 رباعی شمارهٔ ۷۶

ای هست وجود تو،ز یک قطره منی / معلوم نمی‌شود که تو چند منی
تا چند منی ز خود که: کو همچو منی؟ / نیکو نبود منی، ز یک قطره منی


 رباعی شمارهٔ ۷۷

تا از ره و رسم عقل، بیرون نشوی / یک ذره از آنچه هستی، افزون نشوی
من عاقلم، ار تو لیلی جان بینی / دیوانه‌تر از هزار مجنون نشوی


 رباعی شمارهٔ ۷۸

ای دل، که ز مدرسه به دیر افتادی / وندر صف اهل زهد غیر افتادی
الحمد که کار را رساندی تو به جای / صد شکر که عاقبت به خیرافتادی


 رباعی شمارهٔ ۷۹

ای دل، قدمی به راه حق ننهادی / شرمت بادا که سخت دور افتادی
صد بار عروس توبه را بستی عقد / نایافته کام از او، طلاقش دادی


 رباعی شمارهٔ ۸۰

ای چرخ که با مردم نادان یاری / هر لحظه بر اهل فضل، غم می‌باری
پیوسته ز تو، بر دل من بار غمیست / گویا که ز اهل دانشم پنداری


 رباعی شمارهٔ ۸۱

زاهد، به تو تقوی و ریا ارزانی / من دانم و بی‌دینی و بی‌ایمانی
تو باش چنین و طعنه می‌زن بر من / من کافر و من یهود و من نصرانی

_________________________________________________________________________

 شیخ بهایی - دیوان اشعار - مقطعات

 شمارهٔ ۱

یکی دیوانه‌ای را گفت: بشمار / برای من، همه دیوانگان را
جوابش داد: کاین کاریست مشکل / شمارم، خواهی ار فرزانگان را


 شمارهٔ ۲

مبارک باد عید، آن دردمند بی‌کسی را / که نه کس را مبارکباد گوید نه کس او را


 شمارهٔ ۳

گذشت عمر و تو در فکر نحو و صرف و معانی / بهائی! از تو بدین «نحو»«صرف» عمر، «بدیع» است


 شمارهٔ ۴

عید، هرکس را ز یار خویش، چشم عیدی است / چشم ما پر اشک حسرت، دل پر از نومیدی است


 شمارهٔ ۵

ساز بر خود حرام، آسایش / که فراغت طریق مردی نیست
پا بفرسای در ره طلبش / پا همین بهر هرزه گردی نیست


 شمارهٔ ۶

نقض کرم است آن که قدرش / در حوصلهٔ امید گنجد


 شمارهٔ ۷

مستان که گام در حرم کبریا نهند / یک جام وصل را دو جهان در بها دهند
سنگی که سجده‌گاه نماز ریای ماست / ترسم که در ترازوی اعمال ما نهند


 شمارهٔ ۸

به بازار محشر، من و شرمساری / که بسیار، بسیار کاسد قماشم
بهائی، بهائی، یکی موی جانان / دو کون ارستانم، بهائی نباشم


 شمارهٔ ۹

می‌کشد غیرت مرا، غیری اگر آهی کشد / زانکه می‌ترسم که از عشق تو باشد آه او


 شمارهٔ ۱۰

هرچه در عالم بود، لیلی بود / ما نمی‌بینیم در وی، غیر وی
حیرتی دارم از آن رندی که گفت / چند گردم بهر لیلی گرد حی
ای بهائی، شاهراه عشق را / جز به پای عشق، نتوان کرد طی


 شمارهٔ ۱۱

جای دگر نماند، که سوزم ز دیدنت / رخساره در نقاب ز بهر چه می‌کنی؟

_________________________________________________________________________

 شیخ بهایی - دیوان اشعار

 مخمس

تاکی به تمنای وصال تو یگانه / اشکم شود از هر مژه چون سیل روانه
خواهد به سر آید، شب هجران تو یانه؟ / ای تیر غمت را دل عشاق نشانه
رفتم به در صومعهٔ عابد و زاهد / دیدم همه را پیش رخت راکع و ساجد
در میکده رهبانم و در صومعه عابد / گه معتکف دیرم و گه ساکن مسجد
روزی که برفتند حریفان پی هر کار / زاهد سوی مسجد شد و من جانب خمار
من یار طلب کردم و او جلوه‌گه یار / حاجی به ره کعبه و من طالب دیدار
هر در که زنم صاحب آن خانه تویی تو / هر جا که روم پرتو کاشانه تویی تو
در میکده و دیر که جانانه تویی تو /  مقصود من از کعبه و بتخانه تویی تو
بلبل به چمن زان گل رخسار نشان دید / پروانه در آتش شد و اسرار عیان دید
عارف صفت روی تو در پیر و جوان دید / یعنی همه جا عکس رخ یار توان دید
عاقل به قوانین خرد راه تو پوید / دیوانه برون از همه آیین تو جوید
تا غنچهٔ بشکفتهٔ این باغ که بوید / هر کس به زبانی صفت حمد تو گوید
بیچاره بهائی که دلش زار غم توست / هر چند که عاصی است ز خیل خدم توست
امید وی از عاطفت دم به دم توست / تقصیر خیالی به امید کرم توست

_________________________________________________________________________

 شیخ بهایی - دیوان اشعار

 مستزاد

هرگز نرسیده‌ام من سوخته جان، / روزی به امید
وز بخت سیه ندیده‌ام، هیچ زمان، / یک روز سفید
قاصد چو نوید وصل با من می‌گفت، / آهسته بگفت
در حیرتم از بخت بد خود که چه سان؟ / این حرف شنید

_________________________________________________________________________

 شیخ بهایی - نان و حلوا

 بخش ۱ - نان و حلوا

نان و حلوا چیست؟ جاه و مال تو / باغ و راغ و حشمت و اقبال تو
نان و حلوا چیست؟ این طول امل / وین غرور نفس و علم بی‌عمل
نان و حلوا چیست؟ گوید با تو فاش / این همه سعی تو از بهر معاش
نان و حلوا چیست؟ فرزند و زنت / اوفتاده همچو غل در گردنت


 بخش ۲ - بسم الله الرحمن الرحیم

ایها اللاهی عن العهد القدیم / ایها الساهی عن النهج القویم
استمع ماذا یقول العندلیب / حیث یروی من احادیث الحبیب
مرحبا؛ ای بلبل دستان حی! / کامدی، از جانب بستان حی
یا برید الحی! اخبرنی بما / قاله فی حقنا، اهل الحما
هل رضوا عنا و مالوا للوفا / ام علی الهجر استمرو اوالجفا
مرحبا، ای پیک فرخ فال ما! / مرحبا، ای مایهٔ اقبال ما!
مرحبا، ای عندلیب خوش نوا! / فارغم کردی، ز قید ماسوا
ای نواهای تو نار مؤصده / زد به هر بندم هزار آتشکده
مرحبا،ای طوطی شکر شکن! / قل فقد اذهبت عن قلبی الحزن
بازگو از نجد و از یاران نجد / تا در و دیوار را آری به وجد
بازگو از «زمزم» و «خیف» و «منا» / وارهان دل از غم و جان از عنا
بازگو از مسکن و مأوای ما / بازگو از یار بی‌پروای ما
آنکه از ما، بی‌سبب افشاند دست / عهد را ببرید و پیمان را شکست
از زبان آن نگار تند خو / از پی تسکین دل، حرفی بگو
یاد ایامی که با ما داشتی / گاه خشم از ناز و گاهی آشتی
ای خوش آن دوران که گاهی از کرم / در ره مهر و وفا می‌زد قدم


 بخش ۳ - حکایة فی بعض اللیالی

شب که بودم با هزاران کوه درد / سر به زانوی غمش، بنشسته فرد
جان به لب، از حسرت گفتار او / دل، پر از نومیدی دیدار او
آن قیامت قامت پیمان شکن / آفت دوران، بلای مرد و زن
فتنهٔ ایام و آشوب جهان / خانه سوز صد چو من، بی‌خانمان
از درم ناگه درآمد، بی‌حجاب / لب گزان، از رخ برافکنده نقاب
کاکل مشکین به دوش انداخته / وز نگاهی، کار عالم ساخته
گفت: ای شیدا دل محزون من! / وی بلاکش عاشق مفتون من
کیف حال القلب فی نار الفراق؟ / گفتمش: والله حالی لایطاق
یک دمک، بنشست بر بالین من / رفت و با خود برد عقل و دین من
گفتمش: کی بینمت ای خوش خرام؟ / گفت: نصب اللیل لکن فی‌المنام


 بخش ۴ - فی التأسف و الندامة علی صرف العمر فیما  لاینفع فی القیامة و تأویل قول النبی صلی الله علیه و آله و سلم: «سؤر المؤمن شفاء»

قد صرفت العمر فی قیل و قال / یا ندیمی قم، فقد ضاق المجال
و اسقنی تلک المدام السلسبیل / انها تهدی الی خیر السبیل
و اخلع النعلین، یا هذا الندیم / انها نار أضائت للکلیم
هاتها صهباء من خمر الجنان / دع کئوسا و اسقنیها بالدنان
ضاق وقت العمر عن آلاتها / هاتها من غیر عصر هاتها
قم ازل عنی بها رسم الهموم / ان عمری ضاع فی علم الرسوم
قل لشیخ قلبه منها نفور / لا تخف، الله تواب غفور
علم رسمی سر به سر قیل است و قال / نه از او کیفیتی حاصل، نه حال
طبع را افسردگی بخشد مدام / مولوی باور ندارد این کلام
وه! چه خوش می‌گفت در راه حجاز / آن عرب، شعری به آهنگ حجاز:
کل من لم یعشق الوجه الحسن / قرب الجل الیه و الرسن
یعنی: «آن کس را که نبود عشق یار / بهر او پالان و افساری بیار»
گر کسی گوید که: از عمرت همین / هفت روزی مانده، وان گردد یقین
تو در این یک هفته، مشغول کدام / علم خواهی گشت، ای مرد تمام؟
فلسفه یا نحو یا طب یا نجوم / هندسه یا رمل یا اعداد شوم
علم نبود غیر علم عاشقی / مابقی تلبیس ابلیس شقی
علم فقه و علم تفسیر و حدیث / هست از تلبیس ابلیس خبیث
زان نگردد بر تو هرگز کشف راز / گر بود شاگر تو صد فخر راز
هر که نبود مبتلای ماهرو / اسم او از لوح انسانی بشو
دل که خالی باشد از مهر بتان / لتهٔ حیض به خون آغشته دان
سینهٔ خالی ز مهر گلرخان / کهنه انبانی بود پر استخوان
سینه، گر خالی ز معشوقی بود / سینه نبود، کهنه صندوقی بود
تا به کی افغان و اشک بی‌شمار؟ / از خدا و مصطفی شرمی بدار
از هیولا، تا به کی این گفتگوی؟ / رو به معنی آر و از صورت مگوی
دل، که فارغ شد ز مهر آن نگار / سنگ استنجای شیطانش شمار
این علوم و این خیالات و صور / فضلهٔ شیطان بود بر آن حجر
تو، بغیر از علم عشق ار دل نهی / سنگ استنجا به شیطان می‌دهی
شرم بادت، زانکه داری، ای دغل! / سنگ استنجای شیطان در بغل
لوح دل، از فضلهٔ شیطان بشوی / ای مدرس! درس عشقی هم بگوی
چند و چند از حکمت یونانیان؟ / حکمت ایمانیان را هم بدان
چند زین فقه و کلام بی‌اصول / مغز را خالی کنی، ای بوالفضول
صرف شد عمرت به بحث نحو و صرف / از اصول عشق هم خوان یک دو حرف
دل منور کن به انوار جلی / چند باشی کاسه لیس بوعلی؟
سرور عالم، شه دنیا و دین / سؤر مؤمن را شفا گفت ای حزین
سؤر رسطالیس و سؤر بوعلی / کی شفا گفته نبی منجلی؟
سینهٔ خود را برو صد چاک کن / دل از این آلودگیها پاک کن


 بخش ۵ - حکایت

با دف و نی، دوش آن مرد عرب / وه! چه خوش می‌گفت، از روی طرب:
ایهاالقوم الذی فی‌المدرسه / کل ما حصلتموها وسوسه
فکر کم ان کان فی غیر الحبیب / مالکم فی‌النشاة الاخری نصیب
فاغسلوا یا قوم عن لوح الفؤاد / کل علم لیس ینجی فی‌المعاد
ساقیا! یک جرعه از روی کرم / بر بهائی ریز، از جام قدم
تا کند شق، پردهٔ پندار را / هم به چشم یار بیند یار را


 بخش ۶ - فی قطع العلائق و العزلة عن الخلایق

هر که را توفیق حق آمد دلیل / عزلتی بگزید و رست از قال و قیل
عزت اندر عزلت آمد، ای فلان / تو چه خواهی ز اختلاط این و آن؟
پا مکش از دامن عزلت به در! / چند گردی چون گدایان در به در؟
گر ز دیو نفس می‌جویی امان / رو نهان شو! چون پری از مردمان
از حقیقت بر تو نگشاید دری / زین مجازی مردمان تا نگذری
گر تو خواهی عزت دنیا و دین / عزلتی از مردم دنیا گزین
گنج خواهی؟ کنج عزلت کن مقام / واستتر واستخف، عن کل الانام
چون شب قدر از همه مستور شد / لاجرم، از پای تا سر نور شد
اسم اعظم، چون که کس نشناسدش / سروری بر کل اسما باشدش
تا تو نیز از خلق پنهانی همی / لیلةالقدری و اسم اعظمی
رو به عزلت آر، ای فرزانه مرد! / وز جمیع ماسوی الله باش فرد
عزلت آمد گنج مقصود ای حزین! / لیک، گر با زهد و علم آید قرین
عزلت بی«زای» زاهد علت است / ور بود بی«عین» علم، آن زلت است
عزلت بی«عین»، عین زلت است / ور بود بی«زای» اصل علت است
زهد و علم ار مجتمع نبود به هم / کی توان زد در ره عزلت قدم؟
علم چبود؟ از همه پرداختن / جمله را در داو اول باختن
این هوسها از سرت بیرون کند / خوف و خشیت، در دلت افزون کند
«خشیة الله» را نشان علم دان! / «انما یخشی»، تو در قرآن بخوان!
سینه را از علم حق آباد کن! / رو حدیث «لو علمتم» یاد کن!


 بخش ۷ - «فی ذم العلماء المشبهین بالامراء المترفعین عن سیرة الفقرا»

علم یابد زیب از فقر، ای پسر / نی ز باغ و راغ و اسب و گاو و خر
مولوی را، هست دایم این گمان / کان بیابد زیب ز اسباب جهان
نقص علم است، ای جناب مولوی / حشمت و مال و منال دنیوی
قاقم و خز چند پوشی چون شهان؟ / مرغ و ماهی، چند سازی زیب خوان؟
خود بده انصاف، ای صاحب کمال / کی شود اینها میسر از حلال؟
ای علم افراشته، در راه دین / از چه شد مأکول و ملبوست چنین؟
چند مال شبهه ناک آری به کف؟ / تا که باشی نرم پوش و خوش علف
عاقبت سازد تو را، از دین بری / این خودآرایی و این تن پروری
لقمه کید از طریق مشتبه / خاک خور خاک و بر آن دندان منه
کان تو را در راه دین مغبون کند / نور عرفان از دلت بیرون کند
لقمهٔ نانی که باشد شبهه ناک / در حریم کعبه، ابراهیم پاک
گر، به دست خود فشاندی تخم آن / ور به گاو چرخ کردی شخم آن
ور، مه نو در حصادش داس کرد / ور به سنگ کعبه‌اش، دست آس کرد
ور به آب زمزمش کردی عجین / مریم آیین پیکری از حور عین
ور بخواندی بر خمیرش بی‌عدد / فاتحه، با قل هوالله احد
ور بود از شاخ طوبی آتشش / ور شدی روح‌الامین هیزم کشش
ور تو برخوانی هزاران بسمله / بر سر آن لقمهٔ پر ولوله
عاقبت، خاصیتش ظاهر شود / نفس از آن لقمه تو را قاهر شود
در ره طاعت، تو را بی‌جان کند / خانهٔ دین تو را ویران کند
درد دینت گر بود، ای مرد راه! / چارهٔ خود کن، که دینت شد تباه
از هوس بگذر! رها کن کش و فش / پا ز دامان قناعت، در مکش
گر نباشد جامهٔ اطلس تو را / کهنه دلقی، ساتر تن، بس تو را
ور مزعفر نبودت با قند و مشک / خوش بود دوغ و پیاز و نان خشک
ور نباشد مشربه از زر ناب / با کف خود می‌توانی خورد آب
ور نباشد مرکب زرین لگام / می‌توانی زد به پای خویش گام
ور نباشد دور باش از پیش و پس / دور باش نفرت خلق، از تو بس
ور نباشد خانه‌های زرنگار / می‌توان بردن به سر در کنج غار
ور نباشد فرش ابریشم طراز / با حصیر کهنهٔ مسجد بساز
ور نباشد شانه‌ای از بهر ریش / شانه بتوان کرد با انگشت خویش
هرچه بینی در جهان دارد عوض / در عوض گردد تو را حاصل، غرض
بی‌عوض، دانی چه باشد در جهان؟ / عمر باشد، عمر، قدر آن بدان


 بخش ۸ - فی الفوائد المتفرقة فیما یتضمن الاشارة الی  قوله تعالی ان الله یأمرکم أن تذبحوا بقرة

ابذلوا اروا حکم یا عاشقین / ان تکونوا فی هوانا صادقین
داند این را هرکه زین ره آگه است / کاین وجود و هستیش، سنگ ره است
گوی دولت آن سعادتمند برد / کو، به پای دلبر خود، جان سپرد
جان به بوسی می‌خرد آن شهریار / مژده‌ای عشاق، کسان گشت کار
گر همی خواهی حیات و عیش خوش / گاو نفس خویش را اول بکش
در جوانی کن نثار دوست جان / رو «عوان بین ذالک» را بخوان
پیر چون گشتی، گران جانی مکن / گوسفند پیر قربانی مکن
شد همه برباد، ایام شباب / بهر دین، یک ذره ننمودی شتاب
عمرت از پنجه گذشت و یک سجود / کت به کار آید، نکردی ای جهود!
حالیا، ای عندلیب کهنه سال / ساز کن افغان و یک چندی بنال
چون نکردی ناله در فصل بهار / در خزان، باری قضا کن زینهار!
تا که دانستی زیانت را ز سود / توبه‌ات نسیه، گناهت نقد بود
غرق دریای گناهی تا به کی؟ / وز معاصی روسیاهی تا به کی؟،
جد تو آدم، بهشتش جای بود / قدسیان کردند پیش او سجود
یک گنه چون کرد، گفتندش: تمام / مذنبی، مذنب، برو بیرون خرام!
تو طمع داری که با چندین گناه / داخل جنت شوی، ای روسیاه!


 بخش ۹ - فی تأویل قول النبی صلی الله علیه و آله و سلم: حب الوطن من الایمان

ایهاالمأثور فی قید الذنوب / ایها المحروم من سر الغیوب
لا تقم فی اسر لذات الجسد / انها فی جید حبل من مسد
قم توجه شطر اقلیم النعیم / و اذکر الاوطان والعهد القدیم
گنج علم «ما ظهر مع ما بطن» / گفت: از ایمان بود حب الوطن
این وطن، مصر و عراق و شام نیست / این وطن، شهریست کان را نام نیست
زانکه از دنیاست، این اوطان تمام / مدح دنیا کی کند «خیر الانام»
حب دنیا هست رأس هر خطا / از خطا کی می‌شود ایمان عطا
ای خوش آنکو یابد از توفیق بهر / کاورد رو سوی آن بی‌نام شهر
تو در این اوطان، غریبی ای پسر! / خو به غربت کرده‌ای، خاکت به سر!
آنقدر در شهر تن ماندی اسیر / کان وطن، یکباره رفتت از ضمیر
رو بتاب از جسم و، جان را شاد کن / موطن اصلی خود را یاد کن
زین جهان تا آن جهان بسیار نیست / در میان، جز یک نفس در کار نیست
تا به چند ای شاهباز پر فتوح / باز مانی دور، از اقلیم روح؟
حیف باشد از تو، ای صاحب هنر! / کاندرین ویرانه ریزی بال و پر
تا به کی ای هدهد شهر سبا / در غریبی مانده باشی، بسته پا؟
جهد کن! این بند از پا باز کن / بر فراز لامکان پرواز کن
تا به کی در چاه طبعی سرنگون؟ / یوسفی، یوسف، بیا از چه برون
تا عزیز مصر ربانی شوی / وا رهی از جسم و روحانی شوی


 بخش ۱۰ - فی أن البلایا و المحن فی هذا الطریق، وان کانت عسیرة، لکنها علی المحب یسیرة بل  هی الراحة العظمی والنعمة الکبری

ایها القلب الحزین المبتلا / فی طریق العشق انواع البلا
لیکن القلب العشوق الممتحن / لا یبالی بالبلایا و المحن
سهل باشد در ره فقر و فنا / گر رسد تن را تعب، جان را عنا
رنج راحت دان، چو شد مطلب بزرگ / گرد گله، توتیای چشم گرگ
کی بود در راه عشق آسودگی؟ / سر به سر درد است و خون آلودگی
تا نسازی بر خود آسایش حرام / کی توانی زد به راه عشق، گام؟
غیر ناکامی، دراین ره، کام نیست / راه عشق است این، ره حمام نیست
ترککان، چون اسب یغما پی کنند / هرچه باشد، خود به غارت می‌برند
ترک ما، برعکس باشد کار او / حیرتی دارم ز کار و بار او
کافرست و غارت دین می‌کند / من نمی‌دانم چرا این می‌کند؟
نیست جز تقوی، در این ره توشه‌ای / نان و حلوا را بهل در گوشه‌ای
نان و حلوا چیست؟ جاه و مال تو / باغ و راغ و حشمت و اقبال تو
نان و حلوا چیست؟ این طول امل / وین غرور نفس و علم بی‌عمل
نان و حلوا چیست؟ گوید با تو، فاش / این همه سعی تو از بهر معاش
نان و حلوا چیست؟ فرزند و زنت / اوفتاده همچو غل در گردنت
چند باشی بهر این حلوا و نان / زیر منت، از فلان و از فلان؟
برد این حلوا و نان، آرام تو / شست از لوح تو کل نام تو
هیچ بر گوشت نخورده است، ای لیم! / حرف «الرزق علی الله الکریم»
رو قناعت پیشه کن در کنج صبر / پند بپذیر از سگ آن پیر گبر


 بخش ۱۱ - حکایة العابد الذی قل الصبر لدیه فتفوق الکلب علیه

عابدی، در کوه لبنان بد مقیم / در بن غاری، چو اصحاب الرقیم
روی دل، از غیر حق برتافته / گنج عزت را ز عزلت یافته
روزها، می‌بود مشغول صیام / قرص نانی، می‌رسیدش وقت شام
نصف آن شامش بدی، نصفی سحور / وز قناعت، داشت در دل صد سرور
بر همین منوال، حالش می‌گذشت / نامدی زان کوه، هرگز سوی دشت
از قضا، یک شب نیامد آن رغیف / شد ز جوع، آن پارسا زار و نحیف
کرد مغرب را ادا، وآنگه عشاء / دل پر از وسواس، در فکر عشاء
بس که بود از بهر قوتش اضطراب / نه عبادت کرد عابد، شب، نه خواب
صبح چون شد، زان مقام دلپذیر / بهر قوتی آمد آن عابد به زیر
بود یک قریه، به قرب آن جبل / اهل آن قریه، همه گبر و دغل
عابد آمد بر در گبری ستاد / گبر او را یک دو نان جو بداد
بستد آن نان را و شکر او بگفت / وز وصول طعمه‌اش، خاطر شکفت
کرد آهنگ مقام خود دلیر / تا کند افطار زان خبز شعیر
در سرای گبر بد گرگین سگی / مانده از جوع، استخوانی و رگی
پیش او، گر خط پرگاری کشی / شکل نان بیند، بمیرد از خوشی
بر زبان گر بگذرد لفظ خبر / خبز پندار، رود هوشش ز سر
کلب، در دنبال عابد بو گرفت / آمدش دنبال و رخت او گرفت
زان دو نان، عابد یکی پیشش فکند / پس روان شد، تا نیابد زو گزند
سگ بخورد آن نان، وز پی آمدش / تا مگر، بار دگر آزاردش
عابد آن نان دگر، دادش روان / تا که از آزار او یابد امان
کلب خورد آن نان و از دنبال مرد / شد روان و روی خود واپس نکرد
همچو سایه، در پی او می‌دوید / عف عفی می‌کرد و رختش می‌درید
گفت عابد چون بدید آن ماجرا: / من سگی چون تو ندیدم، بی‌حیا
صاحبت، غیر دو نان جو نداد / وان دونان، خود بستدی، ای کج نهاد
دیگرم، از پی دویدن بهر چیست؟ / وین همه، رختم دریدن بهر چیست؟
سگ، به نطق آمد که: ای صاحب کمال / بی‌حیا، من نیستم، چشمت بمال
هست، از وقتی که بودم من صغیر / مسکنم، ویرانهٔ این گبر پیر
گوسفندش را شبانی می‌کنم / خانه‌اش را پاسبانی می‌کنم
گاه گاهی، نیم نانم می‌دهد / گاه، مشتی استخوانم می‌دهد
گاه، غافل گردد از اطعام من / وز تغافل، تلخ گردد کام من
بگذرد بسیار، بر من صبح و شام / لا اری خبزا ولا القی الطعام
هفته هفته، بگذرد کاین ناتوان / نی ز نان یابد نشان، نی ز استخوان
گاه هم باشد، که پیر پر محن / نان نیابد بهر خود، چه جای من
چون که بر درگاه او پرورده‌ام / رو به درگاه دگر، ناورده‌ام
هست کارم، بر در این پیر گبر / گاه شکر نعمت او، گاه صبر
تا قمار عشق با او باختم / جز در او، من دری نشناختم
گه به چوبم می‌زند، گه سنگها / از در او، من نمی‌گردم جدا
چون که نامد یک شبی نانت به دست / در بنای صبر تو آمد شکست
از در رزاق رو بر تافتی / بر در گبری روان بشتافتی
بهر نانی، دوست را بگذاشتی / کرده‌ای با دشمن او آشتی
خود بده انصاف، ای مرد گزین! / بی‌حیاتر کیست؟ من یا تو؟ ببین
مرد عابد، زین سخن، مدهوش شد / دست را بر سر زد و از هوش شد
ای سگ نفس بهائی، یاد گیر! / این قناعت، از سگ آن گبر پیر


 بخش ۱۲ - فی الریا و التلبیس بالذین هم أعظم جنود ابلیس

نان و حلوا چیست ای شوریده سر؟ / متقی خود را نمودن بهر زر
دعوی زهد از برای عز و جاه / لاف تقوی، از پی تعظیم شاه
تو نپنداری کزین لاف و دروغ / هرگز افتد نان تلبیست به دوغ؟
خرده بینانند در عالم بسی / واقفند از کار و بار هر کسی
زیرکانند از یسار و از یمین / از پی رد و قبول، اندر کمین
با همه خودبینی و کبر و منی / لاف تقوی و عدالت می‌زنی
سر به سر، کار تو در لیل و نهار / سعی در تحصیل جاه و اعتبار
دین فروشی، از پی مال حرام / مکر و حیله، بهر تسخیر عوام
خوردن مال شهان، با زرق و شید / گاه خبث عمرو، گاهی خبث زید
وین عدالت با وجود این صفات / هست دائم، برقرار و برثبات!
بر سرش، داخل نگردد «لا» و «لیس» / این عدالت هست کوه بوقبیس
می‌نیابد اختلال از هیچ چیز / چون وضوی محکم «بی‌بی تمیز»


 بخش ۱۳ - علی سبیل التمثیل

بود در شهر هری، بیوه زنی / کهنه رندی، حیله‌سازی، پرفنی
نام او، بی‌بی تمیز خالدار / در نمازش، بود رغبت بیشمار
با وضوی صبح، خفتن می‌گزارد / نامرادان را بسی دادی مراد
کم نشد هرگز دواتش از قلم / بر مراد هرکسی، می‌زد رقم
در مهم سازی اوباش و رنود / دائما، طاحونه‌اش در چرخ بود
از ته هر کس که برجستی به ناز / می‌شدی فی‌الحال، مشغول نماز
هرکه آمد، گفت: بر من کن دعا / او به جای دست، برمی‌داشت پا
بابها مفتوحة للداخلین / رجلها، مرفوعة للفاعلین
گفت با او رندکی، کای نیک زن / حیرتی دارم، درین کار تو من
زین جنابتهای پی‌درپی که هست / هیچ ناید در وضوی تو شکست
نیت و آداب این محکم وضو / یک ره از روی کرم، با من بگو
این وضو از سنگ و رو محکمتر است / این وضو نبود، سد اسکندر است


 بخش ۱۴ - فی ذم أصحاب التدریس مقصد هم مجرد أظهار الفضل و التلبیس

نان و حلوا چیست؟ این تدریس تو / کان بود سرمایهٔ تلبیس تو
بهر اظهار فضیلت، معرکه / ساختی، افتادی اندر مهلکه
تا که عامی چند سازی دام خویش / با صد افسون، آوری در دام خویش
چند بگشایی سر انبان لاف؟ / چند پیمایی گزاف اندر گزاف؟
نی فروعت محکم آمد، نی اصول / شرم بادت از خدا و از رسول
اندرین ره چیست دانی غول تو؟ / این ریایی درس نامعقول تو
درس اگر قربت نباشد زان غرض / لیس درسا انه بئس المرض
اسب دولت، برفراز عرش تاخت / آنکه خود را زین مرض آزاد ساخت


 بخش ۱۵ - فی ذم المتهمین بجمع أسباب الدنیا، المعرضین عن تحصیل أسباب العقبی

نان و حلوا چیست؟ اسباب جهان / کافت جان کهانست و مهان
آنکه از خوف خدا دورت کند / آنکه از راه هدی دورت کند
آنکه او را بر سر او باختی / وز ره تحقیق، دور انداختی
تلخ کرد این نان و حلوا کام تو / برد آخر، رونق اسلام تو
برکن این اسباب را از بیخ و بن / دل دل، این نارهوس را سرد کن
آتش اندر زن در این حلوا و نان / وارهان خود را از این باد گران
از پی آن می‌دوی از جان و دل / وز پی این مانده‌ای چون خر به گل
الله الله، این چه اسلام است و دین / ترک شد آئین رب العالمین
جمله سعیت، بهر دنیای دنی است / بهر عقبی، می‌ندانی، سعی چیست
در ره آن موشکافی، ای شقی / در ره این، کند فهم و احمقی


 بخش ۱۶ - سال بعض العارفین عن بعض المنعمین عن قدر سعیه فی تحصیل الاسباب الدنیویة و تقصیرة عن اسباب الاخرویة

عارفی از منعمی کرد این سؤال: / کای تو را دل در پی مال و منال
سعی تو، از بهر دنیای دنی / تا چه مقدار است؟ ای مرد غنی!
گفت: بیرون است از حد شمار / کار من این است در لیل و نهار
عارفش گفت: این که بهرش در تکی / حاصلت زان چیست؟ گفتا: اندکی
آنچه مقصود است، ای روشن ضمیر! / برنیاید زان، مگر عشر عشیر
گفت عارف: آن که هستی روز و شب / از پی تحصیل آن، در تاب و تب
شغل آن را قبلهٔ خود ساختی / عمر خود را بر سر آن باختی
آنچه او می‌خواستی، واصل نشد / مدعای تو از آن، حاصل نشد
دار عقبی، کان ز دنیا برتر است / وز پی آن، سعی خواجه کمتر است
چون شود حاصل تو را چیزی از آن؟ / من نگویم، خود بگو، ای نکته‌دان!


 بخش ۱۷ - فی ذم من یتفاخر بتقرب الملوک مع أنه یزعم الانخراط فی سلک أهل السلوک

نان و حلوا چیست، دانی ای پسر؟ / قرب شاهان است، زین قرب، الحذر
می‌برد هوش از سر و از دل قرار / الفرار از قرب شاهان، الفرار
فرخ آنکو رخش همت را بتاخت / کام از این حلوا و نان، شیرین نساخت
قرب شاهان، آفت جان تو شد / پایبند راه ایمان تو شد
جرعه‌ای از نهر قرآن نوش کن / آیهٔ «لا ترکنوا» را گوش کن
لذت تخصیص او وقت خطاب / آن کند که ناید از صد خم شراب
هر زمان که شاه گوید: شیخنا! / شیخنا مدهوش گردد، زین ندا
مست و مدهوش از خطاب شه شود / هر دمی در پیش شه، سجده رود
می‌پرستد گوییا او شاه را / هیچ نارد یاد، آن الله را
الله الله، این چه اسلام است و دین / شرک باشد این، به رب‌العالمین


 بخش ۱۸ - حکایة العابد الذی کان قوته العلف لیأمن دینه من التلف

نوجوانی از خواص پادشاه / می‌شدی، با حشمت و تمکین، به راه
دل ز غم خالی و سر پر از هوس / جمله اسباب تنعم پیش و پس
بر یکی عابد، در آن صحرا گذشت / کاو علف می‌خورد، آن آهوی دشت
هر زمان، در ذکر حی لایموت / شکر گویان کش میسر گشت قوت
نوجوان سویش خرامید و بگفت: / کای شده با وحشیان در قوت جفت!
سبز گشته، چون زمرد، رنگ تو / چونکه ناید جز علف در چنگ تو
شد تنت چون عنکبوت، از لاغری / چون گوزنان، چند در صحرا چری؟
گر چو من بودی تو خدمتگار شاه / در علف خوردن نمی‌گشتی تباه
پیر گفتش: کای جوان نامدار / کت بود از خدمت شه افتخار
گر چو من، تو نیز می‌خوردی علف / کی شدی عمرت در این خدمت تلف؟


 بخش ۱۹ - فی ذم المتمکنین فی المناصب الدنیویة للحظوظ الواهیة الدنیة

نان و حلوا چیست؟ ای فرزانه مرد / منصب دنیاست، گرد آن مگرد
گر بیالایی از او دست و دهان / روی آسایش نبینی در جهان
منصب دنیا نمی‌دانی که چیست؟ / من بگویم با تو، یک ساعت بایست
آنکه بندد از ره حق پای مرد / آنکه سازد کوی حرمان جای مرد
آنکه نامش مایهٔ بدنامی است / آنکه کامش، سر به سر، ناکامی است
آنکه هر ساعت، نهان از خاص و عام / کاسهٔ زهرت فرو ریزد به کام
بر سر این زهر روزان و شبان / چند خواهی بود لرزان و تپان؟
منصب دنیاست، ای نیکونهاد! / آنکه داده خرمن دینت به باد
منصب دنیاست، ای صاحب فنون! / آنکه کردت این چنین، خوار و زبون
ای خوش آن دانا که دنیا را بهشت / رفت همچون شاه مردان در بهشت
مولوی معنوی در مثنوی / نکته‌ای گفته است، هان تا بشنوی:
« ترک دنیا گیر تا سلطان شوی / ورنه گر چرخی تو، سرگردان شوی
زهر دارد در درون، دنیا چو مار / گرچه دارد در برون، نقش و نگار
زهر این مار منقش، قاتل است / می‌گریزد زو هر آن کس عاقل است»
زین سبب، فرمود شاه اولیا / آن گزین اولیا و انبیا:
حب الدنیا، رأس کل خطیة / و ترک الدنیا رأس کل عبادة


 بخش ۲۰ - فی الترغیب فی حفظ اللسان و هو من احسن صفات الانسان

نان و حلوا چیست؟ قیل و قال تو / وین زبان پردازی بی‌حال تو
گوش بگشا، لب فرو بند از مقال / هفته هفته، ماه ماه و سال سال
صمت عادت کن که از یک گفتنک / می‌شود تاراج، این تخت الحنک
ای خوش آنکو رفت در حصن سکوت / بسته دل در یاد «حی لایموت»
رو نشین خاموش، چندان ای فلان / که فراموشت شود، نطق و بیان
خامشی باشد، نشان اهل حال / گر بجنبانند لب، گردند لال
چند با این ناکسان بی‌فروغ / باده پیمایی، دروغ اندر دروغ
وارهان خود را از این همصحبتان / جمله مهتابند و دین تو، کتان
صحبت نیکانت ارنبود نصیب / باری از همصحبتان بد شکیب


 بخش ۲۱ - فی ذم من تشبة بالفقراء لسالکین و هو فی زمرة اشقیاء الهالکین

نان و حلوا چیست؟ این اعمال تو / جبهٔ پشمین، ردا و شال تو
این مقام فقر خورشید اقتباس / کی شود حاصل کسی را در لباس
زین ردا و جبه‌ات، ای کج نهاد! / این دو بیت از مثنوی آمد به یاد:
«ظاهرت، چون گور کافر پر حلل / وز درون، قهر خدا عز و جل
از برون، طعنه زنی بر بایزید / وز درونت، ننگ می‌دارد یزید»
رو بسوز! این جبهٔ ناپاک را / وین عصا و شانه و مسواک را
ظاهرت، گر هست با باطن یکی / می‌توان ره یافت بر حق، اندکی
ور مخالف شد درونت با برون / رفته باشی در جهنم، سرنگون
ظاهر و باطن، یکی باید، یکی / تابیابی راه حق را، اندکی


 بخش ۲۲ - فیما یتضمن الاشارة الی قول سید الاوصیاء صلوات الله علیه و آله: «ما عبدتک خوفا من نارک و لا طمعا فی جنتک، بل وجدتک اهلا للعبادة فعبدتک»

نان و حلوا چیست؟ ای نیکو سرشت / این عبادتهای تو بهر بهشت
نزد اهل حق، بود دین کاستن / در عبادت، مزد از حق خواستن
رو حدیث ما عبدتک، ای فقیر / از کلام شاه مردان، یاد گیر
چشم بر اجر عمل، از کوری است / طاعت از بهر طمع، مزدوری است
خادمان، بی‌مزد گیرند این گروه / خدمت با مزد، کی دارد شکوه؟
عابدی کاو اجرت طاعات خواست / گر تو ناعابد نهی نامش، رواست
تا به کی بر مزد داری چشم تیز! / مزد از این بهتر چه خواهی، ای عزیز
کاو تو را از فضل و لطف با مزید / از برای خدمت خود آفرید
با همه آلودگی، قدرت نکاست / بر قدت تشریف خدمت کرد راست


 بخش ۲۳ - فی التشویق الی الا قلاع عن ادناس دارالغرور و التشویق الی الارتماس فی بحر الشراب الطهور

یا ندیمی ضاع عمری وانقضی / قم لاستدراک وقت قدمضی
واغسل الادناس عنی بالمدام / واملا الاقداح منها یا غلام
اعطنی کأسا من الخمر الطهور / انها مفتاح ابواب السرور
خلص الارواح من قیدالهموم / اطلق الاشباح من اسر الغموم
کاندرین ویرانهٔ پر وسوسه / دل گرفت از خانقاه و مدرسه
نی ز خلوت کام بردم، نی ز سیر / نی ز مسجد طرف بستم، نی ز دیر
عالمی خواهم از این عالم به در / تا به کام دل کنم خاکی به سر
صلح کل کردیم با کل بشر / تو به ما خصمی کن و نیکی نگر


 بخش ۲۴ - فی نغمات الجنان من جذبات الرحمان

اشف قلبی، ایها الساقی الرحیم / بالتی یحیی بها العظم الرمیم
زوج الصهباء بالماء الزلال / واجعلن عقلی لها مهرا حلال
بنت کرم تجعلن الشیخ شاب / من یذق منها عن الکونین غاب
خمرة من نار موسی نورها / دنها قلبی و صدری طورها
قم فلاتمهل، فما فی‌العمر مهل / لا تصعب شربها و الامر سهل
قم فلاتمهل فان الصبح لاح / والثریا غربت والدیک صاح
قل لشیخ قلبه منها نفور / لا تخف، فالله تواب غفور
یا مغنی ان عندی کل غم / قم والق النار فیها بالنغم
یا مغنی قم فان العمر ضاع / لا یطیب العیش الا بالسماع
انت ایضا یا مغنی لا تنم / قم واذهب عن فؤادی کل غم
غن لی دورا، فقد دار القدح / والصبا قد فاح والقمری صدح
واذکرن عندی احادیث الحبیب / ان عیشی من سواها لا یطیب
واذکرن ذکری احادیث الفراق / ان ذکر البعد مما لا یطاق
روحن روحی باشعار العرب / کی یتم الحظ فینا والطرب
وافتحن منها بنظم مستطاب / قلته فی بعض ایام الشباب
قد صرفنا العمر فی قیل و قال / یا ندیمی! قم فقد ضاق المجال
ثم اطربنی باشعار العجم / و اطردن همتا علی قلبی هجم
وابتداء منها ببیت المثنوی / للحکیم المولوی المعنوی
« بشنو از نی، چون حکایت می‌کند / وز جداییها، شکایت می‌کند»
قم و خاطبنی بکل الالسنه / عل قلبی ینتبة من ذی السنه
انه فی غفلة عن حاله / خائض فی قیله مع قاله
کل ان فهو فی قید جدید / قائلا من جهله: هل من مزید
تائه فی الغی قد ضل الطریق / قط من سکرالهوی لا یستفیق
عاکف دهرا، علی اصنامه / تنفر الکفار من اسلامه
کم انادی و هو لایسقی یصغی؟ التناد / وافادی، وافادی، وافاد
یا بهائی اتخذ قلبا سواه / فهو ما معبوده الا هواه
هر چت از حق باز دارد ای پسر / نام کردن، نان و حلوا، سر به سر
گر همی خواهی که باشی تازه‌جان / رو کتاب نان و حلوا را بخوان

_________________________________________________________________________

 شیخ بهایی - شیر و شکر

 بخش ۱ - بسم الله الرحمن الرحیم

ای مرکز دایرهٔ امکان / وی زبدهٔ عالم کون و مکان
تو شاه جواهر ناسوتی / خورشید مظاهر لاهوتی
تا کی ز علایق جسمانی / در چاه طبیعت تن مانی؟
تا چند، به تربیت بدنی / قانع به خزف ز در عدنی؟
صد ملک ز بهر تو چشم به راه / ای یوسف مصری، به در آی از چاه
تا والی مصر وجود شوی / سلطان سریر شهود شوی
در روز الست، بلی گفتی / امروز، به بستر لا خفتی
تا کی ز معارف عقلی دور / به ز خارف عالم حس، مغرور؟
از موطن اصل، نیاری یاد / پیوسته، به لهو و لعب دلشاد
نه اشک روان، نه رخ زردی / الله الله، تو چه بی‌دردی!
یک دم، به خود آی و ببین چه کسی / به چه دل بسته‌ای، به که همنفسی
زین خواب گران، بردار سری / برگیر ز عالم اولین، خبری


 بخش ۲ - فی المناجات و الالتجاء الی قاضی الحاجات

زین رنج عظیم، خلاصی جو / دستی به دعا بردار و بگو
یارب، یارب، به کریمی تو / به صفات کمال رحیمی تو
یارب، به نبی و وصی و بتول / یارب، به تقرب سبطین رسول
یارب، به عبادت زین عباد / به زهادت باقر علم و رشاد
یارب، یارب، به حق صادق / به حق موسی، به حق ناطق
یارب، یارب، به رضا، شه دین / آن ثامن من اهل یقین
یارب، به تقی و مقاماتش / یارب، به نقی و کراماتش
یارب، به حسن، شه بحر و بر / به هدایت مهدی دین‌پرور
کاین بندهٔ مجرم عاصی را / وین غرقهٔ بحر معاصی را
از قید علائق جسمانی / از بند وساوس شیطانی
لطف بنما و خلاصش کن / محرم به حریم خواصش کن
یارب، یارب، که بهائی را / این بیهده گرد هوائی را
که به لهو و لعب، شده عمرش صرف / ناخوانده ز لوح وفا یک حرف
زین غم برهان که گرفتارست / در دست هوی و هوس زارست
در شغل ز خارف دنیی دون / مانده به هزار امل، مفتون
رحمی بنما به دل زارش / بگشا به کرم، گره از کارش
زین بیش مران، ز در احسان / به سعادت ساحت قرب رسان
وارسته ز دنیی دونش کن / سر حلقهٔ اهل جنونش کن


 بخش ۳ - فی نصیحة نفس الامارة و تحذیرها من الدنیا الغدارة

ای باد صبا، به پیام کسی / چو به شهر خطاکاران برسی
بگذر ز محلهٔ مهجوران / وز نفس و هوی ز خدا دوران
وانگاه بگو به بهائی زار / کای نامه سیاه و خطا کردار
کای عمر تباه گنه پیشه! / تا چند زنی تو به پا تیشه؟
یک دم به خود آی و به‌آیین چه کسی / به چه بسته دل، به که همنفسی
شد عمر تو شصت و همان پستی / وز بادهٔ لهو و لعب مستی
گفتم که مگر چو به سی برسی / یابی خود را، دانی چه کسی
درسی، درسی ز کتاب خدا / رهبر نشدت به طریق هدا
وز سی به چهل، چو شدی واصل / جز جهل از چهل، نشدت حاصل
اکنون، چو به شصت رسیدت سال / یک دم نشدی فارغ ز وبال
در راه خدا، قدمی نزدی / بر لوح وفا، رقمی نزدی
مستی ز علایق جسمانی / رسوا شده‌ای و نمی‌دانی
از اهل غرور، ببر پیوند / خود را به شکسته دلان بربند
شیشه چو شکست، شود ابتر / جز شیشهٔ دل که شود بهتر
ای ساقی بادهٔ روحانی / زارم ز علایق جسمانی
یک لمعه ز عالم نورم بخش / یک جرعه ز جام طهورم بخش
کز سرفکنم به صد آسانی / این کهنه لحاف هیولانی


 بخش ۴ - فی ذم من صرف خلاصة عمره فی العلوم الرسمیة المجازیة

ای کرده به علم مجازی خوی / نشنیده ز علم حقیقی بوی
سرگرم به حکمت یونانی / دلسرد ز حکمت ایمانی
در علم رسوم گرو مانده / نشکسته ز پای خود این کنده
بر علم رسوم چو دل بستی / بر اوجت اگر ببرد، پستی
یک در نگشود ز مفتاحش / اشکال افزود ز ایضاحش
ز مقاصد آن، مقصد نایاب / ز مطالع آن، طالع در خواب
راهی ننمود اشاراتش / دل شاد نشد ز بشاراتش
محصول نداد محصل آن / اجمال افزود مفصل آن
تا کی ز شفاش، شفا طلبی / وز کاسهٔ زهر، دوا طلبی؟
تا چند چون نکبتیان مانی / بر سفرهٔ چرکن یونانی
تا کی به هزار شعف لیسی / ته ماندهٔ کاسهٔ ابلیسی؟
سؤرالمؤمن، فرموده نبی / از سؤر ارسطو چه می‌طلبی؟
سؤر آن جو که به روز نشور / خواهی که شوی با او محشور
سؤر آن جو که در عرصات / ز شفاعت او یابی درجات
در راه طریقت او رو کن / با نان شریعت او خو کن
کان راه نه ریب در او نه شک است / و آن نان نه شور و نه بی‌نمک است
تا چند ز فلسفه‌ات لافی / وین یابس و رطب به هم بافی؟
رسوا کردت به میان بشر / برهان ثبوت «عقل عشر»
در سر ننهاده، به جز بادت / برهان «تناهی ابعادت»
تا کی لافی ز «طبیعی دون» / تا کی باشی به رهش مفتون؟
و آن فکر که شد به هیولا صرف / صورت نگرفت از آن یک حرف
تصدیق چگونه به این بتوان / کاندر ظلمت، برود الوان
علمی که مسائل او این است / بی‌شبهه، فریب شیاطین است
تا چند دو اسبه پی‌اش تازی / تا کی به مطالعه‌اش نازی؟
وین علم دنی که تو را جان است / فضلات فضایل یونان است
خود گو تا چند چو خرمگسان / نازی به سر فضلات کسان!
تا چند ز غایت بی‌دینی / خشت کتبش بر هم چینی؟
اندر پی آن کتب افتاده / پشتی به کتاب خداداده
نی رو به شریعت مصطفوی / نی دل به طریقت مرتضوی
نه بهره ز علم فروع و اصول / شرمت بادا ز خدا و رسول
ساقی! ز کرم دو سه پیمانه / در ده به بهائی دیوانه
زان می که کند مس او اکسیر / و «علیه یسهل کل عسیر»
زان می که اگر ز قضا روزی / یک جرعه از آن شودش روزی
از صفحهٔ خاک رود اثرش / وز قلهٔ عرش رسد خبرش


 بخش ۵ - فی العلم النافع فی العماد

ای مانده ز مقصد اصلی دور! / آکنده دماغ، ز باد غرور!
از علم رسوم چه می‌جویی؟ / اندر طلبش، تا کی پویی؟
تا چند زنی ز ریاضی لاف؟ / تا کی بافی هزار گزاف؟
ز دوائر عشر و دقایق وی / هرگز نبری، به حقایق پی
وز جبر و مقابله و خطاین / جبر نقصت نشود فی‌البین
در روز پسین، که رسد موعود / نرسد ز عراق و رهاوی سود
زایل نکند ز تو مغبونی / نه «شکل عروس» و نه «مأمونی»
در قبر به وقت سؤال و جواب / نفعی ندهد به تو اسطرلاب
زان ره نبری به در مقصود / فلسش قلب است و فرس نابود
علمی بطلب که تو را فانی / سازد ز علایق جسمانی
علمی بطلب که به دل نور است / سینه ز تجلی آن، طور است
علمی که از آن چو شوی محظوظ / گردد دل تو لوح المحفوظ
علمی بطلب که کتابی نیست / یعنی ذوقی است، خطابی نیست
علمی که نسازدت از دونی / محتاج به آلت قانونی
علمی بطلب که جدالی نیست / حالی است تمام و مقالی نیست
علمی که مجادله را سبب است / نورش ز چراغ ابولهب است
علمی بطلب که گزافی نیست / اجماعیست و خلافی نیست
علمی که دهد به تو جان نو / علم عشق است، ز من بشنو
به علوم غریبه تفاخر چند / زین گفت و شنود، زبان در بند
سهل است نحاس که زر کردی / زر کن مس خویش تو اگر مردی
از جفر و طلسم، به روز پسین / نفعی نرسد به تو ای مسکین
بگذر ز همه، به خودت پرداز / کز پرده برون نرود آواز
آن علم تو را کند آماده / از قید جهان کند آزاده
عشق است کلید خزاین جود / ساری در همه ذرات وجود
غافل، تو نشسته به محنت و رنج / واندر بغل تو کلید گنج
جز حلقهٔ عشق مکن در گوش / از عشق بگو، در عشق بکوش
علم رسمی همه خسران است / در عشق آویز، که علم آن است
آن علم ز تفرقه برهاند / آن علم تو را ز تو بستاند
آن علم تو را ببرد به رهی / کز شرک خفی و جلی برهی
آن علم ز چون و چرا خالیست / سرچشمهٔ آن، علی عالیست
ساقی، قدحی ز شراب الست / که نه خستش پا، نه فشردش دست
در ده به بهائی دلخسته / آن، دل به قیود جهان بسته
تا کندهٔ جاه ز پا شکند / وین تخته کلاه ز سر فکند


 بخش ۶ - فی المناجاة و الشوق الی صحبة أصحاب الحال و ارباب الکمال

عشاق جمالک احترقوا / فی بحر صفاتک قد غرقوا
فی باب نوالک قد وقفوا / و بغیر جمالک ما عرفوا
نیران الفرقه تحرقهم / أمواج الادمع تغرقهم
گر پای نهند به جای سر / در راه طلب، ز یشان بگذر
که نمی‌دانند ز شوق لقا / پا را از سر، سر را از پا
من غیر زلالک ما شربوا / و بغیر جمالک، ما طربوا
صدمات جمالک، تفنیهم / نفحات وصالک، تحییهم
کم قد احیوا، کم قدمات / عنهم، فی‌العشق روایات
طوبی لفقیر رافقهم / بشر لحزین وافقهم
یارب، یارب که بهائی را / آن عمر تباه ریائی را
خطی ز صداقت ایشان ده / توفیق رفاقت ایشان ده
باشد که شود ز وفامنشان / نه اسم و نه رسم، نه نام و نشان


 بخش ۷ - فی التوبة عن الخطایا و الانابة الی واهب العطایا

ای داده خلاصهٔ عمر به باد / وی گشته به لهو و لعب، دلشاد
ای مست ز جام هوا و هوس / دیگر ز شراب معاصی بس
تا چند روی به ره عاطل / یک بار بخوان زهق الباطل
زین بیش خطیئه پناه مباش / مرغابی بحر گناه مباش
از توبه بشوی گناه و خطا / وز توبه بجوی نوال و عطا
گر تو برسی به نعیم مقیم / وز توبه رهی، ز عذاب الیم
توبه، در صلح بود بارب / این در می‌کوب، به صد یارب
نومید مباش ز عفوالله / ای مجرم عاصی نامه سیاه
گرچه گنه تو ز عد بیش است / عفو و کرمش از حد بیش است
عفو ازلی که برون ز حد است / خواهان گناه فزون ز عد است
لیکن چندان، در جرم مپیچ / کامکان صلح نماند هیچ
تا چند کنی ای شیخ کبار / توبه تلقین بهائی زار
کو توبهٔ روز به شب شکند / وین توبه به روز دگر فکند
عمرش بگذشت، به لیت و عسی / وز توبهٔ صبح، شکست مسا
ای ساقی دلکش فرخ فال / دارم ز حیات، هزار ملال
در ده قدحی ز شراب طهور / بر دل بگشا در عیش و سرور
که گرفتارم به غم جانکاه / زین توبهٔ سست بتر ز گناه
ای ذاکر خاص بلند مقام! / آزرده دلم ز غم ایام
زین ذکر جدید فرح افزای / غمهای جهان ز دلم بزدای
می‌گو با ذوق و دل آگاه / الله، الله، الله، الله
کاین ذکر رفیع همایون فر / وین نظم بدیع بلند اختر
در بحر خبب، چو جلوه نمود / درهای فرح بر خلق گشود
آن را برخوان به نوای حزین / وز قلهٔ عرش، بشنو تحسین
یارب، به کرامت اهل صفا / به هدایت پیشروان وفا
کاین نامهٔ نامی نیک‌اثر / کاورده ز عالم قدس خبر
پیوسته، خجسته مقامش کن / مقبول خواص و عوامش کن

_________________________________________________________________________

 شیخ بهایی - نان و پنیر

 بخش ۱ - بسم الله الرحمن الرحیم

ای که روز و شب زنی از علم لاف / هیچ بر جهلت نداری اعتراف
ادعای اتباع دین و شرع / شرع و دین مقصود دانسته به فرع
و آن هم استحسان و رأی از اجتهاد / نه خبر از مبداء و نه از معاد
بر ظواهر گشته قائل، چون عوام / گاه ذم حکمت و گاهی کلام
گه تنیدت بر ارسطالیس، گاه / بر فلاطون طعن کردن بی‌گناه
دعوی فهم علوم و فلسفه / نفی یا اثباتش از روی سفه
تو چه از حکمت به دست آورده‌ای / حاش لله، ار تصور کرده‌ای
چیست حکمت؟ طائر قدسی شدن / سیر کردن در وجود خویشتن
ظلمت تن طی نمودن، بعد از آن / خویش را بردن سوی انوار جان
پا نهادن در جهان دیگری / خوشتری، زیباتری، بالاتری
کشور جان و جهان تازه‌ای / کش جهان تن بود دروازه‌ای
خالص و صافی شوی از خاک پاک / نه ز آتش خوف و نه از آب پاک
هر طرف وضع رشیقی در نظر / هر طرف طور انیقی جلوه‌گر
هر طرف انوار فیض لایزال / حسن در حسن و جمال اندر جمال
حکمت آمد گنج مقصود ای حزین! / لیک اگر با فقه و زهد آید قرین
فقه و زهد ار مجتمع نبود به هم / کی توان زد در ره حکمت قدم؟
فقه چبود؟ آنچه محتاجی بر آن / هر صباح و شام بل آنا فن
فقه چبود؟ زاد راه سالکین / آنکه شد بی‌زاد، گشت از هالکین
زهد چه؟ تجرید قلب از حب غیر / تا تعلق نایدت مانع ز سیر
گر رسد مالی، نگردی شادمان / ور رود هم، نبودت با کی از آن
لطف دانی؟ آنچه آید از خدا / خواه ذل و فقر، خواه عز و غنا
هر که او را این صفت حالی نشد / دل ز حب ماسوی خالی نشد
نفی، «لاتأسوا علی ما فاتکم» / یأس آوردش، شده از راه گم
نیست با وجه زهادت معتبر / نقد باغ و راغ و گاو و اسب و خر
گرچه اینها غالبا سد رهند / پای‌بند ناقصان گمرهند
آنکه گشت آگاه و شد واقف ز حال / داند از دنیا بود بس انفعال
مال دنیا را معین خود مدان / ای محدث «فاحذروا» را هم بخوان
حب دنیا، گرچه رأس هر خطاست / اهل دنیا را در آن، بس خیرهاست
حب آن، رأس الخطیات آمدست / بین حب الشیء و الشیء فرق هست
سیب، طعمش قوت دل می‌دهد / گه ز رنگش، طفل را دل می‌جهد
عاقل آن را بهر قوت می‌خورد / بهر رنگش، طفل حسرت می‌برد
پس مدار کارها، عقل است، عقل / گر نداری باور، اینک راه نقل


 بخش ۲ - حکایت

عابدی از قوم اسرائیلیان / در عبادت بود روزان و شبان
روی از لذات جسمی تافته / لذت جان در عبادت یافته
قطعه‌ای از ارض بود او را مکان / کز سرای خلد می‌دادی نشان
صیت عابد رفت تا چرخ کبود / بس که بودی در رکوع و در سجود
قدسیی از حال او شد باخبر / کرد اندر لوح اجر او نظر
دید اجری بس حقیر و بس قلیل / سر او را خواست از رب جلیل
وحی آمد کز برای امتحان / وقتی از اوقات با وی بگذران
پس ممثل گشت پیش او ملک / تا کند ظاهر، عیارش بر محک
گفت عابد: کیستی، احوال چیست؟ / زانکه با ناجنس، نتوان کرد زیست
گفت: مردی، از علایق رسته‌ای / چون تو، دل بر قید طاعت بسته‌ای
حسن حالت دیدم و حسن مکان / آمدم تا با تو باشم، یک زمان
گفت عابد: آری این منزل خوش است / لیک با وی، عیب زشتی نیز هست
عیب آن باشد که آن زیبا علف / خودبخود، صد حیف می‌گردد تلف
از برای رب ما نبود حمار / این علفها تا چرد فصل بهار
گفت قدسی: چونکه بشنید این مقال / نیست ربت را خری، ای بی‌کمال
بود مقصود ملک، از این کلام / نفی خر اندر خصوص آن مقام
عابد این فهمید، یعنی نیست خر / نه در اینجا و نه در جای دگر
گفت: حاشا! این سخن دیوانگان / این چنین بی‌ربط آمد بر زبان
پیش هر سبزه، خری می‌داشتی / خوش بود تا در چرا بگماشتی
گر نبودی خر که اینها را چرید / این علفها را چرا می‌آفرید؟
گفت قدسی: هست خر، نی خلق را / حق منزه از صفات خلق را
پس ملک، هردم صد استغفار برد / گرچه وی را ناقص و جاهل شمرد
با وجود نفی اقرار وجود / چون علفخوارش تصور کرده بود
بی‌تجارب، از کیا را علم نیست / کز علف حیوان تواند کرد زیست
هان، تأمل کن در این نقل شریف / که در آن پنهان بود سر لطیف
عابد اول در میان خلق بود / کسب آداب و عبادت می‌نمود
ورنه، چون داند عبادت چون کند؟ / بر چه ملت طاعت بی‌چون کند
در اوان خلطه را خلق جهان / دیده بود او، آنچه دیده دیگران
بعد از آن کرد او تجرد اختیار / چون ندیده به ز طاعت، هیچ کار
بود عقلش فاسد و ناقص ولی / نه فساد ظاهر و نقص جلی
مرد عابد، دیده بد خر را بسی / هر یکی را لیک در دست کسی
گفت: اینها خود همه، از مردم است / هر یک از سعی خود آورده به دست
مالک ملک آمده هر کس به عقل / در تمسک، دست ما را نیست دخل
چون شد اینها جمله ملک دیگری / پس نباشد، حضرت رب را خری
او ندانسته که کل از حق بود / جمله را حق مالک مطلق بود
هر که را ملکیست، از ابناء اوست / هر که را مالیست، از اعطاء اوست
نزع و ایتایش به وفق حکمت است / هر که را گه عزت و گه ذلت است
هر کجا باشد وجود خر به کار / می‌کند ایجاد، از یک تا هزار
هرچه خواهد می‌کند، پیدا بکن / بی‌علاج و آلت حرف و سخن
عقل عابد را چو این عرفان نبود / با ملک کرد آنچنان گفت و شنود
هان! مخند ای نفس بر عابد ز جهل / هان، مدان رستن ز نقص عقل سهل
در کمین خود نشینی، گر دمی / خویش را بینی کم از عابد همی
گر تو این اموال دانی مال رب / بهر چه در غصب داری، روز و شب؟
گر بود در عقد قلبت آنکه نیست / مال، جز مال خدا، پس ظلم چیست؟
آنچه داری مال حق دانی اگر / پس به چشم عاریت، در وی نگر
زان به هر وجهی که خواهی نفع گیر / داده بهر انتفاع، او را معیر
لیک نه وجهی که مالک نهی کرد / تا شوی از خجلت آن، روی زرد
گر نکردی این لوازم را ادا / دعوی ملزوم کردن، دان خطا
عابد اندر عقل، گرچه بود سست / بود اخلاص و عباداتش درست
کان ملک، تا آن زمان آمد پدید / علت نقصان اجر وی بدید
تا که آخر، در خلال گفتگو / کرد استنباط ضعف عقل او
هست در عقل تو نیز این اختلال / نفی خر کرد او ز حق، تو نفی مال
در تو آیا هست اخلاص و عمل؟ / پس چه خندی بر وی ای نفس دغل!


 بخش ۳ - فی‌العقل

چیست دانی عقل در نزد حکیم؟ / مقتبس، نوری ز مشکوة قدیم
از برای نفس تا سازد عیان / از معانی، آنچه می‌تابد بر آن
چون جمال عقل، عین ذات اوست / نیستش محتاج عینی کو نکوست
بلکه ذاتش هم لطیف و هم نکوست / دیگران را نیز نیکویی به اوست
پس اگر گویی، چرا نیکوست عقل / خواهمت گفتن: نکو زان روست عقل
جان و عقل آمد، بعینه، جان نور / که بود از عین ذات او ظهور
او بذاته، ظاهر آمد، نی به ذات / فهم کن، تا وارهی از مشکلات
نیر اعظم دو باشد: شمس و عقل / جسم و جان باشند عقل و شرع و نقل
نور عقلانی، فزون از شمس دان / زانکه این تابد به جسم و آن به جان
نور عقلانی کند تنویر دل / نور شمسانی کند تنویر گل
شمس بر ظاهر، همین تابان بود / لیک باطن، از خرد ریان بود
گر تو وصف عقل از من نشنوی / گوش کن ابیات چند از مثنوی


 بخش ۴ - قال المولوی المعنوی

« مشورت می‌کرد، شخصی با یکی / تا یقینش رو نماید، بی‌شکی
گفت: ای خوشنام! غیر من بجو / ماجرای مشورت، با من بگو
من عدوم مر تو را، با من مپیچ / نبود از رأی عدو، پیروز هیچ
رو کسی جو که تو را او هست دوست / دوست بهر دوست، لاشک خیر جوست
من عدوم، چاره نبود کز منی / کژ روم، با تو نمایم دشمنی
حارسی از گرگ جستن، شرط نیست / جستن از غیر محل، ناجستنی است
من تو را، بی‌هیچ شکی، دشمنم / من تو را کی ره نمایم؟ ره زنم
هر که باشد همنشین دوستان / هست در گلخن، میان بوستان
هر که با دشمن نشیند، در ز من / هست اندر بوستان، در گولخن
دوست را مازار، از ما و منت / تا نگردد دوست، خصم و دشمنت
خیر کن با خلق، از بهر خدا / یا برای جان خود، ای کدخدا
تا هماره دوست بینی در نظر / در دلت ناید ز کین، ناخوش صور
چون که کردی دشمنی، پرهیز کن / مشورت با یار مهرانگیز کن
گفت: می‌دانم تو را ای بوالحسن / که تویی دیرینه دشمن دار من
لیک مرد عاقلی و معنوی / عقل تو نگذاردت که کج روی
طبع خواهد تا کشد از خصم کین / عقل بر نفس است بند آهنین
آید و منعش کند، واداردش / عقل، چون شحنه است، در نیک و بدش
عقل ایمانی، چو شحنهٔ عادل است / پاسبان و حاکم شهر دل است
همچو گربه باشد او بیدار هوش / دزد در سوراخ ماند، همچو موش
در هر آنجا که برآرد موش دست / نیست گربه، ور بود، آن مرده است
گربهٔ چون شیر، شیرافکن بود / عقل ایمانی که اندر تن بود
غرهٔ او حاکم درندگان / نعرهٔ او، مانع چرندگان
شهر پر دزد است و پر جامه کنی / خواه شحنه باش گو و خواه نی
عقل در تن، حاکم ایمان بود / که ز بیمش، نفس در زندان بود
عقل دو عقل است اول مکسبی / که در آموزی، چو در مکتب صبی
از کتاب و اوستاد و فکر و ذکر / وز معانی و علوم خوب و بکر
عقل تو افزون شود بر دیگران / لیک، تو باشی ز حفظ آن گران
لوح حافظ، تو شوی در دور و گشت / لوح محفوظ است، کاو زین در گذشت
عقل دیگر، بخشش یزدان بود / چشمهٔ آن، در میان جان بود
چون ز سینه، آب دانش، جوش کرد / نی شود گنده، نه دیرینه، نه زرد
ور ره نقبش بود بسته، چه غم؟ / کو همی جوشد ز خانه، دم به دم
عقل تحصیلی، مثال جویها / کان رود در خانه‌ای، از کویها
چون که راهش، بسته شد، شد بینوا / تشنه ماند و زار، با صد ابتلا
از درون خویشتن جو چشمه را / تا رهی از منت هر ناسزا
جهد کن تا پیر عقل و دین شوی / تا چو عقل کل، تو باطن بین شوی
از عدم، چون عقل زیبا رو نمود / خلقتش داد و هزاران عز فزود
عقل، چون از عالم غیبی گشاد / رفت افزود و هزاران نام داد
کمترین زان نامهای خوش نفس / این که نبود هیچ او محتاج کس
گر به صورت، وا نماید عقل رو / تیره باشد روز، پیش نور او
ور مثال احمقی، پیدا شود / ظلمت شب، پیش او روشن بود
کاو ز شب مظلم‌تر و تاری‌تر است / لیک، خفاش شقی، ظلمت خر است
اندک اندک، خوی کن با نور روز / ورنه چون خفاش، مانی بی‌فروز
عاشقی هر جا، شکال و مشکلی است / دشمنی هرجا چراغ مقبلی است
ظلمت اشکال، زان جوید دلش / تا که افزونتر نماید حاصلش
تا تو را مشغول آن مشکل کند / وز نهاد زشت خود غافل کند
عقل ضد شهوت است، ای پهلوان / آنکه شهوت می‌تند، عقلش مخوان
وهم خوانش آنکه شهوت را گداست / وهم قلب و نقد، زر عقلهاست
بی‌محک، پیدا نگردد وهم و عقل / هر دو را سوی محک کن زود نقل
این محک، قرآن و حال انبیا / چون محک، هر قلب را گوید: بیا
تا ببینی خویش را ز آسیب من / که نه‌ای اهل فراز و شیب من
عقل را، گر اره‌ای سازد دو نیم / همچو زر باشد در آتش او به سیم»


 بخش ۵ - فی اختلاف العقول

عقلها را داده ایزد اعتداد / مختلف اقدار بر حسب مواد
شعله‌ها هریک به حدی منتهی است / مشعلی از شمع جستن، ابلهی است
پس ز هر نفسی، فروغی ممکن است / چون به فعل آید، توانی گفت هست
سعی می‌کن تا به فعل آید تمام / ورنه خواهی بود ناقص، والسلام
سعی و تحصیل است و فکر اعتبار / ترک شغلی کان تو را نبود به کار
برحذر بودن ز طغیان هوا / زانکه افتد عقل از آن در صعبها
عبرتی گیر از چراغی، ای غنی / در غبار ابر، در کم روغنی
هان، تو بگشا چشم عبرت گیر خود / ساز عبرت رهنمای سیر خود
امتیاز آدمی از گاو و خر / هم به فکر و عبرت آمد، ای پسر!
چون شدی بی‌بهره از فکر ای دغل / دان که «کا لانعام» باشی، بل أضل
فکر یک ساعت تو را در امر دین / افضل آمد از عبادات سنین
ای خوشا نفسی که عبرت گیر شد / در علاج نفس، با تدبیر شد
تقوی قلب و صلاح واقعی / هم به فکر و عبرت است، ای المعی
ای رمیده طبع تو از ذی صلاح / کرده‌ای خود غیبت نیکان مباح
عالمی، گر پیرو سنت شود / مقصدش زان پیروی، غربت شود
چون رسد وقت نماز، از جا جهد / ترک صحبت داده، شغل از کف نهد
گوئیش: مرد ریاکاری بود / اهل مشرب را به دل باری بود
ور ز قید شرع بینی وا شده / لاابالی گشته، بی‌پروا شده
در عبادت کرده عادت، چون صبی / آخر وقت و اقل واجبی
صحبت هر صنف کافتد اتفاق / باشد اندر وسعت خلقش وفاق
نامیش با مشرب و بی‌ساخته / گوئیش: اصلا ریا نشناخته
بس سبکروح و لطیف و بامزه است / گوئیا، نان و پنیر و خربزه است


 بخش ۶ - فی العلم وحده

ای که هستی، روز و شب، جویای علم / تشنه و غواص، در دریای علم
رفته در حیرت که حد علم چیست؟ / از کتب، آیا کدامین خواندنی است؟
هر کسی، نوعی از آن را رو کند / علم بر وفق طبیعت، خو کند
آن یکی گوید: حساب و هندسه / جمله وهم است و خیال و وسوسه
و آن دگر گوید که: هان، علم اصول / فدیه باشد بر خدا و بر رسول
کاش، حد علم را دانستمی / تا از این تشویش و حیرت رستمی
گر تو را مقصود، علم مطلق است / حد آن، نزد قدیم بر حق است
علم مطلق، بی‌حد و بی‌منتهاست / حد بی‌حد باز بی‌حد را سزاست
ور بود مقصود تو ای حق پرست / حد علمی کان کمال انفس است
علم، آن باشد که بنماید رهت / علم، آن باشد که سازد آگهت
علم، آن باشد که بشناسی به وی / لطف و فیض قادر و قیوم و حی
پس بدانی، قدرت بی‌حد او / فیض و جود و نعمت بی‌عد او
آن به تعظیم آردت، بی‌اختیار / وین کند در جمله حال امیدوار
بی‌تصنع، حب خود در دل کند / بی‌تکلف، بر عمل مایل کند
چون ز روی شوق، کردی بندگی / آن زمان، داری نشان زندگی
آنکه در طاعت، دلش افسرده است / گر به ظاهر زنده، باطن مرده است
قوم جهال ار عبادت می‌کنند / بیشتر، از روی عادت می‌کنند
یا عوامی را، به خود داعی بود / یا برای دنیوی، ساعی بود


 بخش ۷ - تمثیل

بی‌نمازی با یکی از اهل راز / خواست گوید علت ترک نماز
گفت : هر وقتی که کردم قصد آن / آفتی آمد به مالم، ناگهان
و آن دگر گفتش که من کردم نماز / مدتی بسیار و شبهای دراز
تا برون آیم ز فقر و احتیاج / گیرد آن دکان و بازارم رواج
حاصلی از وی توقع داشتم / چون نشد، یکبارگی بگذاشتم
این بود احوال جهال، ای عزیز! / این بودشان پایهٔ قدر و تمیز
واجبی را در خیال، این گمرهان / کرده‌اند از جهل خود، ممکن گمان
داده نسبت بخل یا غفلت به وی / در مقایل، خویش را دانسته شیء
غیر ممکن، کی ز ممکن کرد فرق / آنکه در دریای تشبیه است غرق
تا نشد اوصاف امکانیش فهم / کی تواند دید کوته، دست وهم
ساحت عزت، چه سان داند بری / از خلاء و سطح و بعد جوهری
تا ندانسته است اعراض عدد / بر چه معنی خواهدش گفتی احد
هرچه گوید، در رضا و در غضب / زان منزه‌دان، جناب قدس رب
گرچه تقدیس خداوند صمد / از ره تقلید هم ممکن بود
زان جهت گوییم: جمعی از عوام / یافته در سلک اسلام، انتظام
لیک، این اسلام، حکم ظاهر است / تا برون آید ز گبر و بت‌پرست
گرنه فضل از حق خود دارد قبول / کی شود مقبول تقلید اصول
بلکه آن تقلید هم از مشکلات / اصل مطلب چون بود از غامضات
ز آن، نبی مجمل رساند اول پیام / که در آن منظور بودش خاص و عام
رفته رفته، عقلها چون شد قوی / یافت بسطی مجملات معنوی
آنکه از علم سیر دارد خبر / کرده در اقوال معصومین نظر
دیده اجمالات و تفصیلاتشان / در تکلم، مختلف حالاتشان
سائلی پرسید از تفویض و جبر / تا شناسد، کیست در امت چو گبر
گفت: تفویض، آنکه اعمال تمام / حق مفوض کرده باشد بر آنام
راست گفت؛ این نیز تفویضی بدست / لیک، آن نه کز پیمبر واردست
چون نبودش تاب استعداد و درک / کرد زان تفسیر، این تفیض، درک


 بخش ۸ - فی‌التحقیق

ای خوشا نفسی که شد در جستجو / بس تفحص کرد حق را کو به کو
در همه حالات، حق منظور داشت / حق ورا دانست، ناحق را گذاشت
گر چنینی، هر کتابی را بخوان / عاقبت، مأجوری خود را بدان
ورنه حق مقصود داری ای خبیث / بر تو حجت باشد این علم حدیث
رو تتبع کن وجود رأیها / تا شوی واقف مکانهای خطا
این چنین فرموده، شاه علم و دین / هادی عرفان، امیرالمؤمنین
هان، نگویی فلسفه، کل حق بود / آنکه گوید، کافر مطلق بود
آری! از وی می‌کند در دل خطور / بس معانی کز دهانت بوده دور
چون تصور کردش آنکو المعی است / دید دانست آنچه خود را واقعی است
چون تواند کرد عقل اثبات شیء / تا نمی‌فهمند شرح رسم وی
هم برین منوال دان ابطال آن / این بود قانون عقل جاودان


 بخش ۹ - فی‌الفطره

ای لوای اجتهاد افراشته / روزهٔ هر روز، عادت ساخته
اهل وحدت را به شقوت کرده حکم / بسته‌شان در ربقهٔ صم و بکم
هان، مشو مغرور بر افعال خود / هان مشو مسرور بر احوال خود
این عبادتهای تو مقبول نیست / تا ندانی عاقبت، کار تو چیست
ای بسا نعلی که وارون بسته شد / شیشهٔ امن نفوس اشکسته شد
گبر چندین ساله‌ای در حین نزع / کرد بر حقیقت اسلام، قطع
عابدی با شد و مد و کش و فش / بهر ترسا بچه‌ای شد، باده‌کش
کار با انجام کار است و سرشت / ختم کاشف، از سرشت خوب و زشت
ای بسا بدطینت و نیکوخصال / ای بسا خوش طینت و ناخوش فعال
طینت بد، آنکه در علم ازل / رفته از وی ختم بر کفر و دغل


 بخش ۱۰ - در توحید

دست او، طوق گردن جانت / سر برآورده از گریبانت
به تونزدیکتر ز حبل ورید / تو در افتاده در ضلال بعید
چند گردی به گرد هر سر کوی / درد خود را دوا، هم از او جوی
«لا» نهنگی است، کاینات آشام / عرش تا فرش در کشیده به کام
هر کجا کرده آن نهنگ آهنگ / از من و ما نه بوی ماند و نه رنگ
نقطه‌ای زین دوایر پرگار / نیست بیرون ز دور این پرگار
چه مرکب در این فضا، چه بسیط / هست حکم فنا، به جمله محیط
بلکه مقراض قهرمان حق است / قاطع وصل کلمان حق است
هندوی نفس راست غل دو شاخ / تنگ کرده برو جهان فراخ
دارد از «لا» فروغ، نور قدم / گرچه «لا» داشت، تیرگی عدم
چون کند «لا» بساط کثرت طی / دهد «الا» ز جام وحدت، می


 بخش ۱۱ - باقی سخن در توحید

می‌برد تا به خدمت ذوالمن / کش کشانش، دوشاخه در گردن
دو نهال است رسته از یک بیخ / میوه‌شان نفس و طبع را توبیخ
کرسی «لا» مثلثی است صغیر / اندر او مضمحل، جهان کبیر
هرکه رو از وجود محدث تافت / ره به کنجی از آن مثلث یافت
عقل داند، ز تنگی هر کنج / که در او نیست ما و من را گنج
«بوحنیفه» چه در معنی سفت / نوعی از باده را مثلث گفت
هست بر رای او به شرح هدی / آن مثلث، مباح و پاک ولی
این مثلث، به کیش اهل فلاح / واجب و مفترض بود نه مباح
زان مثلث، هر آنکه زد جامی / شد ز مستی، زبون هر خامی
زین مثلث، هرآنکه یک جرعه / خورد، بختش به نام زد قرعه
جرعهٔ راحتش، به جام افتاد / قرعهٔ دولتش، به نام افتاد


 بخش ۱۲ - فی التکلیف والشوق

هان، مدان بیگار تکلیفان عام / هان! مدان ضایع رسالات و پیام
باید اول آید از حق نهی و امر / غیر مختص، نه به زید ونه به عمرو
ز استماع آن دو تا بارز شده است / شوق مکنونی که در نیک و بد است
امر و نهی شرع و عقل و دین ز رب / شرط شوق این و آن دان، نه سبب
شرط اصلا محدث مشروط نیست / گرچه از بهر حدوثش، بودنی است
گر نباشد بارش نام از سما / از زمین کی روید اقسام گیا
گل، به فیض عام، روید از زمین / لیک این باشد چنان و آن چنین
این یکی خارست آن یک گل به ذات / هر یکی دارد ز ذات خود صفات
سنبل و گل، بهر روییدن دمید / خار و خس را بهر تون او آفرید
بارش اینها را چنین حالات داد / پس به بارش، حال ذات از وی نزاد
گر نکردی فهم، بگذر زین مقال / خویش را ضایع مکن اندر جلال


 بخش ۱۳ - فی ماهیة الذوات

هر یک از موجود، با طوری وجود / بهر او موجود شد، انسان نمود
بود امر ممکنی از ممکنات / در ازل ممتاز از غیرش به ذات
بود اما بودنی علمی و بس / حد علم ارچه نشد مفهوم کس
مأخذ کل، قدرت بی‌منتهی است / بی‌کم و بی‌کیف و أین و متی است
داشت از حق، بهر حق را هم ظهور / خواهی ار تمثیل وی، چون ظل و نور
ظل، قدرت بود، کل، قبل الوجود / هم ز حق، از بهر حق معلوم بود
چون معانیشان ز یکدیگر جداست / گر تو ماهیاتشان خوانی، رواست
زانکه ماهیت ز ماهو مشتق است / زان به هر یک صدق، تشبیه حق است
آنچه می‌گویم، همه تقریب دان / نیست جز تقریب در وسع بیان
این بیانات و شروح، ای حق شناس / جمله تمثیل و مجاز است و قیاس
وه! چه نیکو گفت دانای حکیم / از پی تمثیل قدوس و قدیم:
ای برون از فکر و قال و قیل من / خاک بر فرق من و تمثیل من


 بخش ۱۴ - فی مجانسة الذوات بالصفات

داشت هر ذاتی، چو در علم ازل / خواهش خود را به نوعی از عمل
بالسان حال کرد از حق سؤال / تا میسر سازدش در لایزال
گر میسر خیر شد، توفیق دان / گر میسر شر بشد، خذلانش خوان
نی میسر این جز الحان سؤال / گرچه بی‌مسول فعل آمد محال
لوم، پس عائد به اهل شر بود / ذیل عدل حق، از آن اطهر بود
لم این مرموز اسرار خداست / خوض دادن عقل را، در وی خطاست
گر به علم و حکمت حق قائلی / بر تو منحل می‌شود، بی‌مشکلی
ورنه اول رو تتبع کن علوم / خاصه، تشریح و ریاضی و نجوم
بین چه حکمتهاست در دور سپهر / بین چه حکمتهاست در تنویر مهر
بین چه حکمتهاست در خلق جهان / بین چه حکمتهاست در تعلیم جان
بین چه حکمتهاست در خلق نبات / بین چه حکمتهاست در این میوه‌جات
صافی این علمها خواهی اگر / رو به «توحید مفضل» کن نظر
کاندر آن از خان علم اله / بشنوی با حق، بیان ای مرد راه
علم و دانش، جمله ارث انبیاست / انبیا را علم، از نزد خداست
خواندن صوری نشد صورت پذیر / از معانی تنیست دانا را گزیر
نفس چون گردد مهیای قبول / علم از ایشان می‌کند در پی نزول
غایتش، گاهی میانجی حاصل است / مثل عقلی کاو به ایشان واصل است
عقل از بند هوی چون وارهد / روی وجهت سوی علیین کند
انبیا را چیست تعلیم عقول؟ / گوش کن گر نیستی ز اهل فضول
کشف سر است آنچه بتوانند دید / نقل ذکر است آنچه باشدشان شنید


 بخش ۱۵ - فی‌المناجات

بار الها، ما ظلوم و هم جهول / از تو می‌خواهیم، تسلیم عقول
زانکه عقل هر که را کامل کنی / خیر دارینی بدو واصل کنی
عقل، چون از علم کامل می‌شود / وز تعلم، علم حاصل می‌شود
در تعلم، هست دانا ناگزیر / استفاضه باید از شیخ کبیر
پس مرا، یارب، به دانایی رسان / تا ز شر جمله باشم در امان
تا به دل فائز شود، از فیض پیر / مر گرسنه، آنچه از نان و پنیر

_________________________________________________________________________

 شیخ بهایی - کشکول - دفتر اول - قسمت اول

 بخش اول - قسمت اول

از ما حساب خواستند و سخت نیک نگریستند / سپس منت نهادندمان و آزادمان ساختند.
طبیعت شاهان چنین است: / با مملوکان مهربانی کردن
جان زهجر عرش اندر فاقه ای / تن ز عشق خاربن چون ناقه ای
جان گشاید سوی بالا بال ها / تن زده اندر زمین چنگال ها
این دو همره یکدگر را راهزن / گمره آن جان کو فرو ماندرتن
همچو مجنون اند و چون ناقه اش یقین / می کشد آن پیش و این واپس به کین
میل مجنون پیش آن لیلی روان / میل ناقه پس پی کره دوان
یکدم از مجنون زخود غافل شدی / ناقه گردیدی و واپس آمدی
گفت ای ناقه چو هر دو عاشقیم / ما دو ضد و همره نالایقیم
تا تو باشی با من ای مرده وطن / بس ز لیلی دور ماند جان من
روزگارم رفت زین گون حال ها / همچو تیه وقوم موسی سال ها
راه نزدیک و بماندم سخت دیر / سیر گشتم زین سواری سیر، سیر
سرنگون خود را زاشتر درفکند / گفت سوزیدم زغم تا چند چند
آن چنان افکند خود را سوی پست / کز فتادن از قضا پایش شکست
پای خود بربست و گفتا، گو شوم / در خم چوگانش غلتان می روم
زین کند نفرین حکیم خویش دهن / بر سواری کو فرو ناید ز تن
عشق مولی کی کم از لیلی بود؟ / کوی گشتن بهر او اولی بود
گوی شو می گرد بر پهلوی صدق / غلت غلتان در خم چوگانش عشق
لنگ و لوگ و خفته شکل و بی ادب / سوی او می غیژ و او را می طلب
بزمانه، غرور دنیا وی را بستیزه و رقابت خوان / چرا که اوج بی نیازی دنیا به فقر منتهی خواهد شد
و اما به جهان چونان کشتی نشستگانیم / که می پنداریم ساکنیم اما، زمانه درنگمان نمی دهد
عقل جزوی عقل را بدنام کرد / کام دنیا مرد را ناکام کرد
چون ملائک گوی لاعلم لنا / تا بگیرد دست تو علمتنا
دل زدانش ها بشستند این فریق / زانکه این دانش نداند آن طریق
دانشی باید که اصلش زان سراست / زانکه هر فرعی باصلش رهبر است
پس چرا علمی بیاموزی به مرد / کش بباید سینه را زان پاک کرد
گر در این مکتب ندانی تو هجی / همچو احمد پری از نورجحی
گر نباشی نامدار اندر بلاد / گم نئی والله اعلم بالعباد
کم شد از بغداد شبلی چند گاه / کس بسوی او کجا می برد راه
باز جستندش ز هر موضع بسی / در مخنث خانه ای دیدش کسی
در میان آن گروه بی ادب / چشم تر بنشسته بود خشک لب
سائلی گفت ای بزرگ راز جوی / این چه جای تست آخر بازگوی
گفت این قوم اند چون تردامنان / در ره دنیا نه مردان نه زنان
من چو ایشان ام ولی در راه دین / نه زنم نه مرد در دین آه از این
گم شدم در ناجوانمردی خویش / شرم میدارم من از مردی خویش
هر که جان خویش را آگاه کرد / ریش خود دستار خوان راه کرد
همچو مردان دل خرد کرد اختیار / کرد بر استارگان عزت نثار
گر تو بیش آیی زموئی درنظر / خویشتن را از بتی باشی بتر
مدح و ذمت گر تفاوت می کند / بتگری باشی که او بت می کند
گر تو حق را بنده ای بنگر مباش / ور تو مرد ایزدی، آذر مباش
نیست ممکن در میان خاص و عام / از مقام بندگی برتر مقام
بندگی کن بیش از این دعوی مجوی / مرد حق شو عزت از عزی مجوی
چون ترا صد بت بود در زیر دلق / چون نمایی خویش را صوفی به حلق
ای مخنث جامه ی مردان مدار / خویش را زین بیش سرگردان مدار


 بخش اول - قسمت دوم

راه ز اندازه برون رفته ای / پی نتوان برد که چون رفته ای
عقل در این واقعه حاشا کند / عشق نه حاشا که تماشا کند
به تنهائی خو کرده، کنج خانه مقام گرفته ام / ز این رو آرامشی شادمانه یافته ام
زمانه تأدیبم کرده است، از این رو / به اینکه نزد کسی روم یا کسی بنزدم آید، بی اعتنایم
و در تمامی روزهای زندگانی نخواهم پرسید / که لشکریان براه افتاده اند یا امیر برنشسته است؟
ندیدی که آدمی در طول زندگانی خویش / در اندیشه کاری است و پرداختن بدوی
چونان کرم ابریشم که هماره برنج اندر است / و سرانجام میان آنچه خود تنیده است، باندوه خواهد مرد
گر سعیدی از مناره اوفتید / بادش اندر جامه افتاد و رهید
چون نصیب نیست آن بخت حسن / تو چرا بر باد دادی خویشتن
سرنگون افتادگان زیر منار / مینگر تو صد هزار اندر هزار
چون جدا افتاد یوسف از پدر / گشت یعقوب از فراقش بی بصر
نام یوسف ماند دایم بر زبانش / موج می زد جوی خون از دیدگانش
جبرئیل آمد که هرگز، گر دگر / بر زبان تو کند یوسف گذر
از میان انبیاء و مرسلین / محو گردانیم نامت بعد از این
چون درآمد امرش از حق آن زمان / گشت محوش نام یوسف از زبان
دید یوسف را شبی در خواب پیش / خواست تا او را بخواند سوی خویش
یادش آمد زآنچه حق فرموده بود / تن زد آن سرگشته ی فرسوده زود
لیک از بی طاقتی از جان پاک / برکشید آهی بغایت دردناک
چون زخواب خوش بجنبید او ز جای / جبرئیل آمد که می گوید خدای
گر نراندی نام یوسف بر زبان / لیک آهی برکشیدی آن زمان
در میان آه تو دانم که بود / در حقیقت تو به بشکستی چه سود؟
عقل را زین کار سودا می کند / عشقبازی بین که با ما می کند
در سایه کاخ های سربرافراشته / آن گونه که سلامتش پنداری بزی
چنان که صبح هنگام و شامگاهان / آنچرا که جویائی، بهر تو آورند
اما آن گاه که مرگ فرا رسد / و نفس محتضرانه بسختی آمد و شد کند
آن هنگام نیک درخواهی یافت / که جز همگام با فریفتگی نزیسته ای
رامش پیشه کن چرا که در تمامی دنیا / کریمی نیست که بزرگ و کوچک بدو پناه برند
سرمنزل مجد خالی از هم نشینان است / و یاران فضل را یاوری نیست
بر دیار ایشان و خرابه هایش درنگ کردم / هر چند بلایا مقهورشان کرده بود
درنگ کردم و آن قدر بگریستم که مرکب / از تعب بفریاد آمد و همرهان بملامت فریاد برداشتند
تا ناگزیر چشم برگرداندم، اما از آن جا / که خرابه ها از چشم افتاد، دل مشغولشان شد
بر سرزنش ملامتگرانی که اگر ترا نمی دیدند / هرگز زبان نمی گشودند، بردباری کرده ام
و در راه تو با کسانی به مدارا دست زده ام که نرمشی ندارند / و اگر تو نمی بودی، هرگزشان نمیدانستند که مخلوق افتاده اند
بر این روزگار آنچه در خورد اوست بادا / چرا که حقوقی بسیار از تو را ضایع ساخته است
اگر روزگار را براستی انصافی بودی / جای تو بر ستارگان بودی و نعل کفش تو را از طلا همی ساختی
ای دیده، توئی که مرا به عشق او دچار ساخته ای / نرمی بنا گوشش مفتونت ساخت و سخت دلیش را فراموش ساختی


 بخش دوم - قسمت اول

یاور من نه آن کس است که چون بدو ستم نکنم / و فرمانش بر، با من یکرنگی کند
من آرزومند سایه دوستی ام که اگر باوی / کدورت کنم نیز با من مهربانی و صافی بود
مؤمنان بیحد و لیک ایمان یکی / جسمشان معدود لیکن جان یکی
جان گرگان و سگان از هم جداست / متحد جانهای شیران خداست
همچو آن یک نور خورشید سما / صد بود نسبت به صحن خانه ها
لیک یک باشد همه انوارشان / چون که برگیری تو دیوار از میان
چون نماند خانه ها را قاعده / مؤمنان باشند نفس واحده
چه خوش نازی است ناز خوبرویان / زدیده رانده را در دیده جویان
به چشمی خیرگی کردن که برخیز / بدیگر چشم دل دادن که مگریز
بصدجان ارزد آن نازی که جانان / نخواهم گوید و خواهد به صد جان
این مخلوق را دو گاو احاطه دارد / صورت گاوی بر فلک و گاوی را در زمین
و زیر آن گاو و روی دیگری / خرانی در آبادی ها یله گشته اند
اگر دیگران را مال از اسارت رهاند / بنی همدان را آلات مردیشان رهائی دهد
گویند عقیق از آن رو که سر حقیقی را / برآن حک کرده اند، گاه بود که باطل سحر بود
بینمت اما که چشمانت جادو همی کنند / و بر دهانت خاتمی از عقیق ست
ای یاران، من نیز میهمان مکه ام، / اینک زمزم و منی و خیف
چشمان خویش بسیار همی مالم تا بدانم / آنچرا که می بینم به بیداری است یا خواب
روح بخشی ای نسیم صبحدم / گوئیا میآئی از ملک عجم
تازه گردید از تو داغ اشتیاق / میرسی گویا زاقلیم عراق
مرده صدساله یابد از تو جان / تو مگر کردی گذر بر اصفهان


 بخش دوم - قسمت دوم

خبرم مپرس از من چو مقابل من آئی / که چو در رخ تو بینم، زخودم خبر نباشم
مردمان در من و در بیهوشی من حیرانند / من در آن کس که ترا بیند و حیران نشود
ساکنان سر کوی تو نباشند بهوش / این زمینی است که از وی همه مجنون خیزد
دی که رسوا شده ای دیدی و گفتی این کیست / دامن آلوده بخون خسرو تردامن بود
قامتت راست چو تیر است و عقابست تیری / که زن دور و مرا در دل و در جان گذرد.
مریض عشق اگر صد بود علاج یکی است / مرض یکی و طبیعت یکی، مزاج یکی است
تمام طالب وصلیم و وصل می طلبیم / اگر یکیم و اگر صد که احتیاج یکی است
بجز فساد مجو وحشی از طبیعت دهر / که وضع عنصر و تألیف و امتزاج یکی است
شد وقت آن دیگر که من ترک شکیبائی کنم / ناموس را یکسو نهم، بنیاد رسوائی کنم
چندان بکوشم در وفا کز من نپوشد راز خود / هم محرم مجلس شوم، هم باده پیمائی کنم
تو خفته و من هر شبی در خلوت جان آرمت / دل را نگهبانی دهم، خاطر تماشایی کنم
یک جو غم ایام نداریم و خوشیم / گه چاشت گهی شام نداریم و خوشیم
چون پخته بما می رسد از عالم غیب / از کس طمع خام نداریم و خوشیم


 بخش سوم - قسمت اول

گر قسمت ما از تو جفا افتاده است / آن نیز هم از طالع ما افتاده است
داری لب و دندان و دهان شیرین / تلخی زبانت از کجا افتاده است
از بس که زدم شیشه ی تقوی بر سنگ / و زبس که به معصیت فرو بردم چنگ
اهل اسلام از مسلمانی من / صد ننگ کشیدند زکفار فرنگ
وقت را تیغ گفته اند بران / که بود بی توقفی گذران
هر کجا تیز بگذرد آن تیغ / وا نگردد به وای وای و دریغ
گرچه باشد گذشتنش نفسی / لیک تأثیر آن قوی است بسی
دین فروشی کنی که تا سازی / بارگی نقره، خنگ و زین زرگند
گوئی از بهر حرمت علم است / این همه طمطراق و خنگ و سمند
علم از این ترهات مستغنی است / تو برو بر بروت خویش بخند
دل جز ره عشق تو نپوید هرگز / جز محنت و درد تو نجوید هرگز
صحرای دلم عشق تو شورستان کرد / تا مهر کسی دگر نروید هرگز
میان مجلس رندان حدیث فردا نیست / بیار باده که حال زمانه پیدا نیست
دگر زعقل حکایت به عاشقان منو یس / برات عقل بدیوان عشق مجرا نیست
نگاهدار ادب در طریق عشق و مترس / اگرچه دوست غیور است، بی محابا نیست
اسیر لذت تن مانده ای و گر نه ترا / چه عیش هاست که در ملک جان مهیا نیست
زطعن مردم بیگانه قاسمی چه ضرر / ترا که از غم جانان به خویش پروا نیست


 بخش سوم - قسمت دوم

ملامت کرا! تا کی به سرزنش کوشی؟ / دست از من بدار که رنجم مرا کافی است.
آنگاه که سرا پا شگفتی ام، سرزنشم نشاید / چرا که دل هرگز طعم دوری دوستان نچشیده است
مینماید چند روزی شد که آزاریت هست / غالبا دل در کف چون خود ستمکاریت هست
در گلستانی نمیجنبی چو شاخ گل جای / میتوان دانست کاندر پای دل خاریت هست
چاره خود کن اگر بیچاره سوزی همچو تست / وای بر جانت اگر مانند خود یاریت هست
عشقبازان راز داران هم اند از من مپوش / همچو من بی عزتی، یا قدر و مقداریت هست
چونی، از شاخ گلت رنگی و بوئی میرسد / یا باین خوش میکنی خاطر که گلزاریت هست
در طلسم دوستی کاندر تواش تاثیر نیست / نسخه ها دارم اشارت کن اگر کاریت هست
بار حرمان بر نتابد خاطر نازک دلان / عمر من بر جان وحشی نه اگر باریت هست
راه فانی گشته راهی دیگر است / زانکه هشیاری گناهی دیگر است
آتشی در زن بهر دو تا به کی / پر گره باشی از این هر دو چو نی
تا گره بانی بود همراز نیست / هم نشین آن لب و آواز نیست
ای خبرهات از خبرده بی خبر / توبه ی تو از گناه تو بتر
جست و جوئی از ورای جست و جو / من نمیدانم تو میدانی بگو
حال و قالی از ورای حال و قال / غرقه گشته در جمال ذوالجلال
غرقه ای نی که خلاصی باشدش / یا به جز دریا کسی بشناسدش
اگر بدست اشارت کنی به جانب من / پرد بسوی تو روحم چو مرغ دست آموز
دل جز ره عشق تو نپوید هرگز / جز محنت و درد تو نجوید هرگز
صحرای دلم عشق تو شورستان کرد / تا مهر کسی دگر نروید هرگز
در عشق هوای وصل جانان نکنم / هرگز گله از محنت هجران نکنم
سوزی خواهم که سازگارش نبود / دردی خواهم که یاد درمان نکنم
گر تو را دانش و گر نادانی است / آخر کار تو سرگردانی است
ما پنبه ز روی ریش برداشته ایم / وز دل غم نوش و نیش برداشته ایم
فرهاد صفت گذشته از هستی خویش / این کوه بلا زپیش برداشته ایم
کشته و مرده به پیشت ای قمر / به که شاه زندگان جای دگر
آهنگ حجاز مینمودم من زار / کآمد سحری بگوش دل این گفتار
یارب بچه روی جانب کعبه رود؟ / رندی که کلیسیا از او دارد عار
ای دل که ز مدرسه به دیرافتادی / و اندر صف اهل زهد غیرافتادی
الحمد که کار را رساندی تو بجای / صد شکر که عاقبت بخیر افتادی
تا از ره و رسم عقل بیرون نشوی / یک ذره از آنچه هستی افزون نشوی
گفتم که کنم تحفه ات ای لاله عذار / جان را، چو شوم زوصل تو برخوردار
گفتا که بهائی این فضولی بگذار / جان خود زمن است، غیر جان تحفه بیار
ای چرخ که با مردم نادان یاری / هر لحظه بر اهل فضل غم می باری
پیوسته زتو بر دل من بار غمی است / گویا که ز اهل دانشم پنداری
کفر کافر راو دین، دین دار را / ذره دردت دل عطار را
ذره ای درد خدا در دل ترا / بهتر از هر دو جهان حاصل ترا
هر کرا این درد نبود، مرد نیست / نیست درمان گر ترا این درد نیست
خالقا بیچاره ی کوی توام / سرنگون افتاده دل سوی توام
ای جهانی درد همراهم زتو / درد دیگر وام می خواهم زتو
رنج اندر کوی تو رنجی خوش است / درد تو در قعر جان گنجی خوش است
درد تو باید دلم را درد تو / لیک نی در خورد من، در خورد تو
درد چندانی که داری می فرست / لیک دل را نیز باری می فرست
دل کجا بی یاریت دردی کشد / کاین چنین دردی نه هر مردی کشد


 بخش چهارم - قسمت اول

جد تو آدم بهشتش جای بود / قدسیان کردند بهر او سجود
یک گنه چون کرد گفتندش تمام / مذنبی مذنب، برو بیرون حزام
تو طمع داری که با چندین گناه / داخل جنت شوی ای رو سیاه
هرگز دل من زعلم محروم نشد / کم ماند زاسرار که مفهوم نشد
هفتاد و دو سال فکر کردم شب و روز / معلومم شد که هیچ معلوم نشد
چه شتاب است در کرشمه و ناز / ما گرفتار روزگار دراز
ای جفا تو ز راحت خوب تر / انتقام تو زجان محبوب تر
ناز تو این است نورت چون بود؟ / ماتمت این است، سورت چون بود؟
نالم و ترسم که او باور کند / وز کردم آن جور را کمتر کند
عاشقم بر لطف و بر قهرش بجد / این عجب من عاشق این هر دو ضد
عشق از اول سرکشی و خونی بود / تا گریزد آن که بیرونی بود
تا سرو قباپوش ترا دیده ام امروز / در پیرهن از ذوق نگنجیده ام امروز
هشیاریم افتاد بفردای قیامت / زان باده که از دست تو نوشیده ام امروز
صد خنده زند بر حلل قیصر و دارا / این ژنده ی پربخیه که پوشیده ام امروز
افسوس که بر هم زده خواهد شد از آن روی / شیخانه بساطی که فروچیده ام امروز
برباد دهد توبه ی صد همچو بهائی / آن طره ی طرار که من دیده ام امروز
فکر دگر نماند فغانی بیار جان / عاشق بدین خیال و تامل ندیده ام
ای آن که دلم غیر جفا از تو ندید / وی از تو حکایت وفا کس نشنید
قربان سرت شوم بگو از ره لطف / لعلت به دلم چه گفت، کزمن برمید
آنان که شمع آرزو در بزم عشق افروختند / از تلخی جان کندنم از عاشقی واسوختند
دی مفتیان شهر را تعلیم کردم مساله / و امروز اهل میکده رندی زمن آموختند
چون رشته ی ایمان من بگسسته دیدند اهل کفر / یک رشته از زنار خود در خرقه من دوختند
یارب چه فرخ طالع اند آنانکه در بازار عشق / دردی خریدند و غم دنیا و دین بفروختند
در گوش اهل مدرسه، یارب بهائی شب چه گفت؟ / کامروز آن بیچارگان اوراق خورا سوختند
بر دردی زآمد شد بسیار، آزاریم هست / گر خدا صبری دهد اندیشه کاریم هست
صبر در می بندد اما نیستم ایمن زشوق / خانه ی پر رخنه ی کوتاه دیواریم هست
گو شوم ناچارو دندان بر جگر باید نهاد / چاره خود کرده ام جان جگر خواریم هست
کی گریزم از درت اما زمن غافل مباش / نقش دیوارم ولیکن پای رفتاریم هست
گرچه ناید بنده ای چون من به کار کس ولی / گرتو هم خواهی که بفروشی خریداریم هست
قدر دل و پایه ی جان یافتن / جز به ریاضت نتوان یافتن
جثه ی خود پاک تر از جان کنی / چونکه چهل روز به زندان کنی
مرد به زندان شرف آرد بدست / یوسف از این روی به زندان نشست
رو به پس و پرده بیدار باش / خلوتی پرده اسرار باش
هر چه خلاف آمد عادت بود / قافله سالار سعادت بود
همچنین فرد باش خاقانی / کافتاب اینچنین دل افروز است
یار موی سفید دید و گریخت / که بدزدی دلش نوآموز است
آری از صبح دزد بگریزد / گر پی جان سلامت اندوز است
گرچه مویم سفید شد بیوقت / سال عمرم هنوز نوروز است
شب کوته که صبح زود دمد / نه نشان درازی روز است؟


 بخش چهارم - قسمت دوم

سخن گرچه هر لحظه دلکش تر است / چو بینی خموشی از آن بهتر است
در فتنه بستن دهان بستن است / که گیتی به نیک و بد آبستن است
پشیمان زگفتار دیدم بسی / پشیمان نگشت از خموشی کسی
شنیدن گفتن به ار دل نهی / کزین پر شود مردم از آن تهی
صدف زان سبب گشت جوهر فروش / که از پای تا سر همه گشت گوش
همه تن زبان گشت شمشیر تیز / بخون ریختن زان کند رستخیز
نور خدا بردمد از خوی خوش / مو به سپیدی کشد از بوی خوش
مکرم اگر چند کشد جور دهر / هم دهد از منفعت خویش بهر
در که شکستند نه باطل شود / سرمه ی چشم و فرح دل شود
مردمی از مردم بی رو که دید / روی در آئینه ی زانو که دید
خاقانی را مپرس کز غم / ایام چگونه میگذارد
جو جو ستد آنچه دادش ایام / خرمن خرمن همی سپارد
نیز از اوست: / عذر داری بنال خاقانی
کاهل کم داری آشنا کمتر / دشمنانت زخاک بیشترند
وقت غنیمت شمار / ورنه چو فرصت نماند
ناله کرا داشت سود / آه کی آمد بکار
خدایا زخوانی که از بهر خاصان / کشیدی نصیب من بینوا کو؟
اگر می فروشی، بهایش که داده است؟ / و گر بی بها میدهی، بخش ما کو؟
آفتی نبود بتر از ناشناخت / تو بر یارونیاری عشق باخت
یار را اغیار پنداری همی / شادئی را نام بنهادی غمی
این چنین نخلی که قد یار ماست / چون که ما دزدیم نخلش دار ماست
این چنین مشکین که زلف میرماست / چون که بی عقلیم آن زنجیره ماست
صوفیان در دمی دو عید کنند / عنکبوتان مگس قدید کنند
آنکه از دست روح قوت خورد / کی نمک سود عنکبوت خورد
زالکی کرد سر برون زنهفت / کشته خود چو خشک دید بگفت
ای همه آن تو، چه نو چه کهن / رزق برتست هر چه خواهی کن
آن کس که صناعتش قناعت باشد / کردار وی از جمله ی طاعت باشد
زنهار طمع مدار الا زخدا / کاین رغبت خلق نیم ساعت باشد
جور کم به زلطف کم باشد / که نمک بر جراحتم پاشد
جور کم بوی لطف آید از او / لطف کم محض جور زاید از او
لطف دلدار اینقدر باید / که رقیبی از او به رشک آید
در خانه دلم گرفت از تنهائی / رفتم به چمن چو بلبل شیدائی
چون دید مرا سر و سهی سر جنباند / یعنی به چه دلخوشی به بستان آئی
هر که سخن را به سخن ضم کند / قطره ای از خون جگر کم کند
باده نی در هر سری شر می کند / آنچنان را آنچنان تر می کند
گر بود عاقل نکوتر می شود / ور بود بد خوی بدتر می شود
لیک چون اغلب بدند و بد پسند / بر همه می را محرم کرده اند
حکم غالب راست چون اغلب بدند / تیغ را از دست رهزن بستدند
مجموعه ی کونین به آئین بستن / کردیم تفحص ورقا بعد ورق
حقا که نخواندیم و ندیدیم در او / جز ذات حق و شؤون ذانیه حق
خاقانیا به تقویت دوست دل مبند / ور غصه و شکایت دشمن جگر مخور
بر هیچ دوست تکیه مزن کو به عاقبت / دشمن نماید و نبرد دوستی به سر
گر دوست از غرور هنربیندت نه عیب / دشمن به عیب کردنت افزون کند هنر
ترسی طعن دشمن و گردی بلند نام / بینی غرور دوست شوی پست و مختصر
پس دوست دشمن است به انصاف بازبین / پس دشمن است دوست به تحقیق درنگر
گر عقلت این سخن نپذیرد که گفته ام / این عقل را نتیجه ی دیوانگی شمر
گر آسایشی خواهی از روزگار / جمال عزیزان غنیمت شمار
به جمعیت دوستان روی نه / پراکندگان را به یکسوی نه
به دوری مکوش ار چه بدخوست یار / که دوری خود افتد سرانجام کار
اگر جامه تنگ است پاره مکن / که خود پاره گردد چون گردد کهن
مزن شاخ اگر میوه تلخ است نیز / خود افتد چون پیش آیدش برگ ریز
چو لابد جدائی است از بعد زیست / به عمدا جدا زیستن بهر چیست؟
کجا بودی ای مرغ فرخنده پی / چه داری خبر از حریفان حی؟
به شادی کجا می گذارند گام / سفر تا چه جای است و منزل کدام؟
فغان زان حریفان پیمان گسل / که یک ره زما برگرفتند دل
کی بود که سر زلف ترا چنگ زنم / صد بوسه برآن لبان گل رنگ زنم
در شیشه کنم مهر و هوای دگران / در پیش توی ای نگار برسنگ زنم
دور از درت ای شکر لب سیمین بر / از رنج تن و درد دل و خون جگر
حالی است که گر عوض کنم با مرگش / چیز دگرم نهاد باید بر سر
فرخ آن ترکی که استیزه نهد / اسبش اندر خندق آتش جهد
چشم خود از غیر و غیرت دوخته / همچو آتش خشک وتر را سوخته
گرپشیمانی بر او عیبی کند / آتش اول در پشیمانی زند
هر چه از وی شاد گردی در جهان / از فراق او بیندیش آن زمان
زآنچه گشتی شاد بس کس شاد شد / آخر از وی جست و همچون باد شد
از تو هم بجهد تو دل بر وی منه / پیش کو بجهد تو پیش از وی بجه
تا سگان را وجوه پیدا نیست / مشفق و مهربان یکدگراند
لقمه ای در میانشان انداز / که تهی گاه یکدگر بدرند
هر بلاکاین قوم را حق داده است / زیر آن گنج کرم بنهاده است
لطف او در حق هر که افزون شود / بی شک آن کس غرقه اندر خون شود
دوستان را هر نفس جانی دهد / لیک جان سوزد اگر نانی دهد
فلک دون نواز یک چشم است / آن یکی هم به فرق سر دارد
هر خری را که دم گرفت به مشت / می نداند که دم خر دارد
می برد تا فراز کلمه ی خویش / بیندش دم چو دست بردارد
بر زمینش زند که خرد شود / خردیگر بجاش بردارد
این جهان بر مثال مرداری است / کرکسان گرد او هزار هزار
این مرآن را همی زند مخلب / آن مراین را همی زند منقار
آخرالامر بگذرند همه / وز همه بازماند آن مردار
هر چه داری در دل از مکر و رموز / پیش ما پیدا بود مانند روز
که بپوشیمش زبنده پروری / تو چرا رسوائی از حد میبری
لطف حق با تو مداراها کند / چون که از حد بگذری رسوا کند
دعوی خدمت کنی با شهریار / خود زعشق خویش باشی بی قرار
گرچه خود را سخت بخرد می کنی / در حقیقت خدمت خود می کنی
چند خواهی بود مرد ناتمام / نه بد و نه نیک نه خاص و نه عام
هر چند گهی ز عشق بیگانه شوم / با عافیت آشنا و همخانه شوم
ناگاه پری رخی بمن برگذرد / برگردم از این حدیث و بیگانه شوم
گر من گنه جمله جهان کردستم / لطف تو امید است که گیرد دستم
گفتی که به وقت عجز دستت گیرم / عاجز تراز این مخواه کاکنون هستم


 بخش پنجم - قسمت اول

گر ندارم از شکر جز نام بهر / آن بسی بهتر که اندر کام زهر
آسمان نسبت به عرش آمد فرود / ورنه بس عالی است پیش خاک تود
بد کردم و اعتذار بدتر زگناه / چون هست در این عذر سه دعوی تباه
دعوی وجود و دعوی قدرت و فعل / لاحول و لا قوه الا باله
از حال خود آگه نیم لیک اینقدر دانم که تو / هر گاه در دل بگذری، اشکم زدامان بگذرد
خوش آن که از تو جفائی ندیده می گفتم / فرشته خوی من آیا ستمگری داند؟
ما بی خبر از نظاره بودیم / جان رفت و خبر نکرد ما را
عشق آمد و صبر از دل دیوانه برون رفت / صد شکر که بیگانه از این خانه برون رفت
وای بروزگار من در تو اگر اثر کند / ناله و آه نیم شب، گریه صبحگاهیم
دامان خرابات نشینان همه پاک است / تر دامنی ماست که تا دامن خاک است
گرد سر میگردم امشب شمع این کاشانه را / تا بیاموزم طریق سوختن پروانه را
مردم از محرومی و شادم که نومید از تو ساخت / تلخی جان کندنم امیدواران شما
به گرد خاطرم ای خوشدلی، چه می گذری / کدام روز مرا با تو آشنائی بود؟
ای اهل شوق وقت گریبان دریدن است / دست مرا به سوی گریبان که می برد؟
قطع امید من کند دم بدم از وصال خود / تا نکنم دل حزین شاد به انتظار هم
برخاطرم غباری ننشیند از جفایش / آئینه ی محبت، زنگار برنتابد
ای مردگان زخاک یکی سر بدر کنید / بر حال زنده ی بتر از خود نظر کنید
حزنی این عشق است نی افسانه چندین شکوه چیست؟ / لب بدندان گیرو دندان بر جگر نه باک نیست
بی درد دل حیات چو ذوقی نمی دهد / آسودگان به عمر خود آیا چه دیده اند
حسن، دعای تو گر مستجاب نیست مرنج / ترا زبان دگر و دل، دگر دعا چه کند؟
نصیبم گشته چندان تلخکامی بعد هر کامی / که ممنونم زگردون گر به کام من نمی گردد
شبها تو خفته، من به دعا کز تو دورباد / آه کسان که بهر تو در خون نشسته اند
زنده در عشق چسان بود نصیبی، مجنون / عشق آن روز مگر این همه دشوار نبود؟
تلخ باشد زهر مرگ اما بشیرینی هنوز / میتواند تلخی هجران زکام من برد
زشورانگیز خالی گشته حاصل دانه ی اشکم / که مرغ وصل هرگز گرد دام من نمی گردد
چنان زهر فراقی ریختی در ساغر جانم / که مرگ از تلخی آن گرد جان من نمی گردد
غم زمانه خورم یا فراق یار کشم / به طاقتی که ندارم، کدام بارکشم؟
بگذشت بهار و وانشد دل / این غنچه مگر شکفتنی نیست؟
هزار جهد بکردم که سرعشق بپوشم / نبود بر سر آتش میسرم که نجوشم
ساکنان سر کوی نباشند بهوش / کآن زمینی است که از وی همه مجنون خیزد
به عاشقان جگر چاک چون رسی اهلی / به یک دو چاک که در جیب پیرهن کردی؟
به جز هلاک خودش آرزو نباشد هیچ / کسی که یافت چو پروانه ذوق جانبازی
به غمم شاد شوی میدانم / غم دل با تو از آن میگویم
شبهای هجر را گذراندیم و زنده ایم / ما را به سخت جانی خود این گمان نبود
ای غایب از دو دیده چنان در دل منی / کز لب گشودنت به من آزار می رسد
یکسر مو دلت سفید نگشت / هیچ مو در تنت سیاه نماند
ای حسن توبه آن گهی کردی / که ترا قوت گناه نماند


 بخش پنجم - قسمت دوم

پاک بازم آرزوی دل نمیدانم که چیست / این که مردم وصل میگویند، حیرانم که چیست
گر کسب کمال می کنی، میگذرد / ور فکر محال می کنی، میگذرد
دنیا همه سر بسر خیال است خیال / هر نوع خیال می کنی میگذرد
هر چند شب آزرده تر از کوی توایم / پیش از همه کس روز دگر سوی توایم
جان به بوسی میخرد آن شهریار / مژده ای عشاق آسان گشت کار
ابذلوا ارواحکم یا عاشقین / ان تکونوافی هوانا صادقین
در جوانی کن نثار دوست جان / رو «عوان بین ذلک » را بخوان
پیر چون گشتی گران جانی مکن / گوسفند پیر قربانی مکن
هر که در اول نسازد جان نثار / جان دهد آخر به درد انتظار
از بس که شکستم و ببستم توبه / فریاد همی کند ز دستم توبه
دیروز به توبه ای شکستم ساغر / امروز بساغری شکستم توبه
از هر چه نه از بهر تو کردم، توبه / ور بی غمی خورم، از آن غم توبه
و آن نیز که بعد از این برای تو کنم / گر بهتر از آن توان، از آنهم توبه
دارم دلکی غمین بیامرز و مپرس / صد واقعه در کمین بیامرز و مپرس
شرمنده شوم اگر بپرسی عملم / ای اکرم اکرمین بیامرز و مپرس
در راه یگانگی نه کفر است و نه دین / یک گام زخود برون نه و راه ببین
ای جان جهان، تو راه اسلام گزین / با مارسیه نشین و با خود منشین
من نگویم زین طریق آمد مراد / می تپم تا از کجا خواهد گشاد
سر بریده مرغ هر سو می تپد / تا کدامین سو دهد جان از جسد
مردنت اندر ریاضت زندگی است / رنج این تن روح را پایندگی است
هان ریاضت را بجان شو مشتری / چون سپردی تن به خدمت جان بری
هر گرانی را کسل خود از تن است / جان زخفت دان که در پریدن است
من زدیدگی لقمه ای بندوختم / کف سیه کردم دهان را سوختم
یوسفم در حبس تو ای شه نشان / هین تو از دست زنانم وارهان
زاری یوسف شنو ای شهریار / یا بر آن یعقوب بیدل رحم آر
ناله از اخوان کنم یا از زبان / دور افتادم چون آدم از جنان
ای عزیز مصر و در پیمان درست / یوسف مظلوم در زندان تست
در خلاص او یکی خوابی ببین / زود والله یحب المحسنین
جان شو و از راه جان، جان را شناس / یار بینش شو نه فرزند قیاس
مزد مزدوران نمی ماند بکار / کان عرض وین جوهر است و پایدار
سر غیب آن را سزد آموختن / کو زگفتن لب تواند دوختن
جوش نطق از دل نشان دوستی است / بستگی نطق از بی الفتی است
دل که دلبر دید کی ماند ترش / بلبلی گل دید کی ماند خمش
لوح محفوظ است پیشانی یار / راز کونینت نماید آشکار
پنج وقت اندر نمازت رهنمون / عاشقان را فی صلوه دائمون
نه ز پنج آرام گیرد آن خمار / که در آن سرهاست نی پانصد هزار
نیست زرغبا میان عاشقان / سخت مستسقی است جان عاشقان
در دل عاشق بجز معشوق نیست / در میانشان فارق و مفروق نیست
دل کرد بسی نگاه در دفتر عشق / جز روت ندید هیچ رو در خور عشق
چندان که رخت حسن نهد بر سر حسن / شوریده دلم عشق نهد بر سر عشق
افتاده حکایتی در افواه / کایینه سیاه گردد از آه
این طرفه که آه صبحگاهی / زآیینه ی دل برد سیاهی
ای نفس دمی مطیع فرمان نشدی / وز کرده ی خویشتن پشیمان نشدی
صوفی و فقیه و زاهد و دانشمند / این جمله شدی ولی مسلمان نشدی
گوش ببینی و دست از ترنج بشناسی / روا بود که ملامت کنی زلیخا را
این دغل دوستان که می بینی / مگسان اند گرد شیرینی
تا طعامی که هست مینوشند / همچو زنبور بر تو می جوشند
تا به روزی که ده خراب شود / کیسه چون کاسه ی رباب شود
ترک صحبت کنند و دلداری / دوستی خود نبود پنداری
بار دیگر که بخت باز آید / کامرانی ز در فراز آید
دوغ بایی بپز که از چپ و راست / در وی افتند چون مگس در ماست
راست گویم سگان بازارند / کاستخوان از تو دوست تر دارند
کم گریز از شیرو اژدرهای نر / زآشنایان ای برادر الحذر
ای کمان و تیرها بر ساخته / صید نزدیک و تو دورانداخته
آنچه حق است اقرب از حبل الورید / تو فکنده تیر فکرت را بعبد
هر که دور اندازتر او دورتر / وز چنین گنجی بود مهجورتر
فلسفی خود را در اندیشه بکشت / گو بدو، کو را سوی گنج است پشت
جاهدوافینا بگفت آن شهریار / جاهدواعنا نگفت ای بی قرار
ای بسا علم و ذکاوات و فطن / گشته رهرو را چو غول و راهزن
در گذر از فضل و از جلدی و فن / کو زخدمت دارد و خلق حسن
بهر آن آورد خالقمان برون / ما خلقت الانس الایعبدون
کاف کفر ای دل بحق المعرفه / خوشترم آید زفای فلسفه
زآنکه این علم لزج چون ره زند / بیشتر بر مردم آگه زند
هر که نبود مبتلای ماهروی / نام او از لوح انسانی بشوی
دل که فارغ باشد از مهر بتان / لته ی حیضی به خون آغشته دان
سینه ی فارغ ز مهر گلرخان / کهنه انبانی است پر از استخوان
کل من لم یعشق الوجه الحسن / قرب الرحل الیه و الرسن
یعنی آن کس را که نبود عشق یار / بهر او پالان و افساری بیار
پیوسته زمن کشیده دامن دل تو است / فارغ زمن سوخته خرمن دل تواست
گر عمر وفاکند، من از تو دل خویش / فارغتر از آن کنم که از من دل تو است
ای روی تو فردوس برین دل من / روزان و شبان، غمت قرین دل من
گفتم مگر از دست غمت بگریزم / عشق تو گرفت آستین دل من
دولت اگر دولت جمشیدی است / موی سفید آیت نومیدی است
صبح برآمد چه شوی مست خواب؟ / کز سر دیوار گذشت آفتاب
رفت جانی به تغافل بسر / جای دریغ است، دریغی بخور
گم شده ای هر که چو یوسف بود / گم شدنش جای تاسف بود
فارغی از قدر جوانی که چیست / تا نشوی پیر ندانی که چیست
گرچه جوانی همه چون آتش است / پیری تلخی است و جوانی خوش است
شاهد باغ است درخت جوان / پیر شود، برکندش باغبان
شاخ تراز بهر گل نو بر است / هیزم خشک از پی خاکستر است

_________________________________________________________________________

 شیخ بهایی - کشکول - دفتر اول - قسمت دوم

 بخش اول - قسمت اول

بلبل اگر نه مست گل است این ترانه چیست؟ / گر نیست عشق زمزمه ی عاشقانه چیست؟
ساقی اگر نه پرده فتادی زروی کار / می گفتمت که نغمه ی چنگ و چغانه چیست
پرواز کرد طایر ادراک سالها / معلوم او نشد که ذر این آشیانه چیست
چون در ازل وجود یکی ثابت است و بس / این مبحث وجود و عدم در میانه چیست
ای دل اگر زمانه به کامت نشد چه باک / از بخت خود بنال، گناه زمانه چیست
چون در نخست نیک و بد از هم جدا شدند / واعظ به گوشه ای بنشین، این فسانه چیست؟
آدم زسرنوشت برون آمد از بهشت / بسم الله ای فقیه، بگو عیب دانه چیست؟
سلمان! اگر نه مهر مهی هست در دلت / برسینه ات زداغ محبت نشانه چیست؟
بشتاب چو داری هوس کشتن اشرف / ترسم که خبر یابد و از ذوق بمیرد
کسی را لاف عصمت می رسد پیش خردمندان / که وقت دلربائی تو ایمان را نگه دارد
فرخنده شبی بود که آن دلبر مست / آمد زپی غارت دل تیغ بدست
غارت زده ام دید، خجل گشت و دمی / با من ز پی رفع خجالت بنشست
دائما غفلت زگستاخی بود / که برو تعظیم ازدیده رود
لاتؤاخذان نسینا، شد گواه / که بود نسیان بوجهی هم گناه
زآنکه استکمال تعظیم او نکرد / ورنه نسیان در نیاوردی نبرد
کو تهاون کرد در تعظیمها / تا که نسیان زاد با سهو و خطا
گرچه نسیان لابد و ناچار بود / در سبب ورزیدن او مختار بود
زود چو شمعت فتد از سر کلاه / چند کنی موی سفیدت سیاه؟
موی سیه گریه صد افسون کنی / قد که دو تا گشت، به آن چون کنی؟
وه که مرا بر چهل افزود پنج / وز پی آن قافیه گردید رنج
من که دو مویم ز سپهر اثیر / پیش حریفان نه جوانم نه پیر
نام نکردند جوانان به من / من نکنم نیز به پیران سخن
آن که در این مرتبه داند مرا / هیچ نداند که چه خواند مرا
عید، هر کس را زیار خویش چشم عبدی است / چشم ما پر اشک حسرت، دل پر از نومیدی است
تا بود اسباب جوانی به تن / روی چو گل باشد و تن چو سمن
تازه بود مجلس یاران به تو / جلوه کند صف سواران به تو
شیفتگان دیده به رویت نهند / رخت هوس بر سر کویت زند
نازکنی، نازکشندت به جان / دل طلبی، نیز دهندت روان
نوبت پیری چو زند کوس درد / دل شود از خوشدلی و عیش فرد
موی سفید از اجل آرد پیام / پشت خم از مرگ رساند سلام
خشک شود عمده ی بازو چو کلک / سست شود مهره ی گردون چو سلک
کند شود باد هوا را سنان / میل ز معشوق بتابد عنان
در کون و مکان فاعل مختار یکی است / آرنده و دارنده ی اطوار یکی است
از روزن عقل اگر برون آری سر / روشن شودت کاین همه انوار یکی است.
تا شمع قلندری بهائی افروخت / از رشته ی زنار دو صد خرقه بدوخت
دی پیر مغان گرفت تعلیم از او / و امروز دو صد مسأله مفتی آموخت
لامکانی که در او نور خداست / ماضی و مستقبل و حال از کجاست
ماضی و مستقبلش پیش تو است / هر دو یک چیز است پنداری دو است
از باد صبا دلم چو بوی تو گرفت / بگذاشت مرا و جستجوی تو گرفت
اکنون زمن خسته نمی آرد بار / بوی تو گرفته بود خوی تو گرفت
مرحبا ای عشق خوش سودای ما / ای طبیب جمله علت های ما
ای دوای نخوت و ناموس ما / ای تو افلاطون و جالینوس ما
جسم خاک از عشق بر افلاک شد / کوه در رقص آمد و چالاک شد
آتش عشق است کاندر نی فتاد / جوشش عشق است کاندر می فتاد
عشق و ناموس ای برادر راست نیست / بر در ناموس ای عاشق مایست
هر چه غیر سوزش و دیوانگی است / اندر این ره دوری و بیگانگی است
آتشی از عشق در جان برفروز / سر بسر فکر و عبارت را بسوز
عارفان کز جام حق نوشیده اند / رازها دانسته و پوشیده اند
سرغیب آن را سزد آموختن / کو زگفتن لب تواند دوختن


 بخش اول - قسمت دوم

بر یاد قدت دل رهی ناله کند / چون مرغ که بر سرو سهی ناله کند
گویند مکن ناله و این غم که مراست / بر دل نه، که بر کوه نهی ناله کند
ترا ایزد همی گوید که در دنیا مخور باده / ترا ترسا همی گوید که در صفرا مخور حلوا
زبهر دین نبگذاری حرام از گفته ی یزدان / ولیک از بهر تن مانی حلال از گفته ی ترسا
من ندیدم در میان کوی او / در درو دیوار الا روی او
بوسه گر بر در دهم لیلی بود / خاک بر سر گرنهم لیلی بود
چون همه لیلی بود در کوی او / کوی لیلی نبودم جز روی او
هر زمانی صد بصر می بایدت / هر بصر را صد نظر می بایدت
تا بدان هر یک نگاهی می کنی / صد تماشای الهی می کنی
شدم به عشق تو مشهور و نیستم خوشحال / که هر که دید مرا آورد ترا به خیال
اگر دلدار جلوه کند، با کدامین چشم بینمش ؟ / وی را با چشم او باید دید تا جز او به دیده نیاید
طرب ای عاشقان خوش رفتار / طلب ای نیکوان شیرین کار
در جهان شاهدی و ما فارغ / در قدح باده ای و ما هشیار
بر سر دست عشق، بازانند / ملک الموت گشته در منقار
ای هواهان تو هوی انگیز / وی خدایان تو خدا آزار
ره رها کرده ای، از آنی گم / عز ندانسته ای، از آنی خوار
علم کز تو ترا بنستاند / جهل از آن علم به بود صد بار
ده بود آن نه دل که اندر وی / گاو و خر باشد و ضیاع و عقار
کی درآید فرشته تا نکنی / سگ ز در دور و صورت از دیوار
خود کلاه و سرت حجاب دهند / خود میفزا برآن کله دستار
افسری کان نه دین نهد بر سر / خواهش افسر شمار و خواه افسار
ای سنائی از آن سگان بگریز / گوشه ای گیر از این جهان هموار
هان وهان تا ترا چو خود نکند / مشتی ابلیس دیده ی طرارتر
تر مزاجی، مگرد در سقلاب / خشک مغزی، مپوی در تاتار
گر سنائی زیار ناهمدم / گله ای کرد از او شگفت مدار
آب را بین که چون همی نالد / هر دم از هم نشین ناهموار
تو به علم ازل مرا دیدی / دیدی آن گه به عیب بخریدی
توبه علم آن و من به عیب همان / رد مکن آنچه خود پسندیدی
ساقیا می ده که ابری خاست از خاور سفید / سرورا سرسبز شد صد برگ را چادر سفید
ابر چون چشم زلیخا بهر یوسف ژاله بار / ژاله ها چون دیده ی یعقوب پیغمبر سفید
عنکبوت غار را گفتم که این پرده چه بود / گفت: مهمان عزیزی بود کردم در سفید
محضر آزادگان می جستم از ابنای دهر / کاغذی در دست من دادند سرتاسر سفید
ای حسن اغیار را هرگز نباشد طبع راست / راست است این زاغ را هرگز نباشد پر سفید
می کشد غیرت مرا گر دیگری آهی کشد / زآن که میترسم که از عشق تو باشد آه او
با رقیبان خاطرت خوب است و با ما خوب نیست / کار ما سهل است اما از تو این ها خوب نیست
اگر در پایت افکندم سری عیبم مکن کآندم / چنان بودم که از مستی زسر نشناختم یارا
حقا که به افسون دگرش خواب نیاید / آن کس که شبی بشنود افسانه ما را


 بخش دوم - قسمت اول

یکی گفت پروانه را کای حقیر / برو دوستی در خور خویش گیر
رهی رو که بینی طریق رجا / تو و مهر شمع از کجا تا کجا
سمندر نئی کرد آتش مکرد / که مردانگی باید آن که نبرد
ز خورشید پنهان شود موش کور / که جهل است با آهنین پنجه زور
ترا کس نگوید نکو می کنی / که جان در سر کار او می کنی
کجا در حساب آورد چون تو دوست / که روی ملوک و سلاطین در اوست
اگر با همه خلق نرمی کند / تو بیچاره ای با تو گرمی کند
نگه کن که پروانه ی سوزناک / چه گفت: ای عجب گر بسوزم چه باک
مرا چون خلیل آتشی در دل است / که پنداری آن شعله بر من گل است
نه دل را من دلستان می کشد / که مهرش گریبان جان می کشد
نه خود را بر آتش به خود می زنم / که زنجیر شوق است در گردنم
مرا همچنان دور بودم که سوخت / نه این دم که آتش بمن برفروخت
نه آن می کند یار در شاهدی / که با او توان گفتن از زاهدی
مرا بر تلف حرص دانی چراست؟ / چو او هست، اگر من نباشم رواست
مرا چند گوئی که در خورد خویش / حریفی دست آر همدرد خویش
بسوزم که یار پسندیده اوست / که در وی سرایت کند سوز دوست
چو بی شک توشه است بر سر هلاک / به دست دلارام خوشتر هلاک
چو روزی به بیچارگی جان دهی / همان به که در پای جانان دهی
پیری از نور هدی بیگانه / چهره بر دود زآتش خانه
کرد از معبد خود عزم رحیل / میهمان شد بسر خوان خلیل
چون خلیل آن خللش در دین دید / بر سر خوان خودش نپسندید
گفت با واهب روزی بگرو / یا از این مائده برخیز و برو
پیر برخاست که ای نیک نهاد / دین خود را به شکم نتوان داد
بالبی خشک و دهان ناخورد / روی از آن مرحله در راه آورد
آمد از عالم بالا به خلیل / وحی کای در همه اخلاق جمیل
گرچه این پیر نه بر دین تو بود / منعش از طعمه نه آیین تو بود
عمر او بیشتر از هفتاد است / که در آن معبد کفرآباد است
روزیش وانگرفتم روزی / که ندارد دل دین اندوزی
چه شود گر تو هم از سفره ی خویش / دهیش یک دو سه لقمه کم و بیش
از عقب داد خلیل آوازش / گشت بر خوان کرم دمسازش
پیر پرسید که ای لجه ی جود / از پس منع، عطا بهر چه بود؟
گفت با پیر خطابی که رسید / و آن جگر سوز عتابی که رسید
پیر گفت آن که کند گاه خطاب / آشنا را پی بیگانه عتاب
راه بیگانگیش چون سپرم / زآشنائیش چرا برنخورم
رو بدان قبله ی احسان آورد / دست بگرفتش و ایمان آورد
چارده ساله بتی بر لب بام / چون مه چارده در حسن تمام
بر سر سرو کله گوشه شکست / بر گل از سنبل تر سلسله بست
داد هنگامه ی معشوقی ساز / شیوه ی جلوه گری کرد آغاز
او فروزان چو مه و کرده هجوم / بر در و بامش اسیران، چو نجوم
ناگهان پشت خمی همچو هلال / دامن از خون چو شفق مالامال
کرد در قبله ی او روی امید / ساخت فرش ره او موی سفید
گوهر اشک بمژگان می سفت / وز دو دیده گهر افشان می گفت:
کای پری! با همه فرزانگیم / نام رفت از تو بدیوانگیم
لاله سان سوخته ی داغ توام / سبزه وش پی سپر باغ توام
نظر لطف به حالم بگشای / زنگ اندوه زجانم بزدای
نوجوان حال کهن پیر چو دید / بوی صدق از نفس او نشنید
گفت کای پیر پراکنده نظر / رو بگردان، بقفا بازنگر
که در آن منظره گل رخساری است / که جهان از رخ او گلزاری است
او چو خورشید فلک، من، ماهم / من کمین بنده ی او، او شاهم
عشقبازان چو جمالش نگرند / من که باشم که مرا نام برند؟
پیر بیچاره چو آن سو نگریست / تا ببیند که در آن منظره کیست
زد جوان دست و فکند از بامش / داد چون سایه به خاک آرامش
کآنکه باماره سودا سپرد / نیست لایق که دگر جا نگرد
هست آیین دوبینی ز هوس / قبله ی عشق یکی باشد و بس
پرسید یکی زمن که معشوق تو کیست؟ / گفتم که فلانی است مقصود تو چیست؟
بنشت و به های های بر من بگریست / کزدست چنین کسی تو چون خواهی زیست؟
بقتلم گر شتابی کرده باشی / چه لطف بی حسابی کرده باشی
اسیران تو بیرون از حساب اند / تو هم با خود حسابی کرده باشی
دلا نیکت نکرد آن غمزه بسمل / مبادا اضطرابی کرده باشی
نهی گر بر گلو تیغ هلاکم / به حلق تشنه آبی کرده باشی
در دوزخ هجران لب کس کی خندد / با خاطر او به خرمی پیوندد؟
گر آن دوزخ چو دوزخ هجران است / حاشا که خدا به کافری بپسندد
آخر زگفت جام ستم نوشیدم / وز بزم تو دامن طرب درچیدم
روزی که به کشتنم کمر می بستی / کاش از تو گناه خویش می پرسیدم
بیخوابی شب جان مرا گرچه بکاست / در خواب شدن از ره انصاف خطاست
ترسم که خیال او قدم رنجه کند / عذر قدمش به سالها نتوان خواست


 بخش دوم - قسمت دوم

اگر دل از غم دنیا جدا توانی کرد / نشاط و عیش بباغ بقا توانی کرد
و گر بآب ریاضت برآوری غسلی / همه کدورت دل را صفا توانی کرد
زمنزلات هوس گر برون نهی قدمی / نزول در حرم کبریا توانی کرد
و گر زهستی خود بگذری یقین میدان / که عرش و فرش و فلک زیرپا توانی کرد
ولیکن این عمل رهروان چالاک است / تو نازنین جهانی، کجا توانی کرد؟
نه دست و پای امل را فرو توانی بست / نه رنگ و بوی جهان را رها توانی کرد
چو بوعلی ببر از خلق و گوشه ای بنشین / مگر که خوی دل از خلق واتوانی کرد
به سرجام جم آنگه نظر توانی کرد / که خاک میکده کحل بصر توانی کرد
گدائی در میخانه طرفه اکسیری است / گر این عمل بکنی، خاک زر توانی کرد
به عزم مرحله ی عشق پیش نه قدمی / که سودها کنی ار این سفر توانی کرد
تو کز سرای طبیعت نمی روی بیرون / کجا به کوی حقیقت گذر توانی کرد
جمال یار ندارد نقاب و پرده ولی / غبار ره بنشان با نظر توانی کرد
هر آن کس که بر کام گیتی نهد دل / به نزدیک اهل خرد نیست عاقل
چو نقد بقا نیست در جیب هستی / ز دامان او دست امید بگسل
روان است پیوسته از شهر هستی / به ملک عدم از پی هم قوافل
به صد آرزو رفت عمر گرامی / نشد آرزوی دل از دهر حاصل
ندانم چه مقصود داری زدنیا / که گشتی مقید بدام شواغل
اگر میل کسب کمالات و همی / حریم ضمیر ترا گشت شاغل
همان گیر کز فیض فضل الهی / شدی بهرمند از فنون فضائل
باصناف آداب گشتی مؤدب / بدانش مقدم شدی در محافل
به قانون مشائیان بر مقاصد / اقامت نمودی صنوف دلائل
زفرط توجه به سوی مبادی / چو اشراقیان کشف کردی مسائل
چه حاصل که از صوب تحقیق دوری / به نزدیک دانا به چندین مراحل
ندارد خبر فکر کوتاه بینت / ز ماهیت مبتدا در اوایل
ضمیر تو ظاهر پرست است ورنه / چرا کرد در فعل اضمار فاعل
معلل به اعراض نفسی است فعلت / که گشتی از آن جوهر فرد غافل
زاقسام اعراض در فن حکمت / جز اغراض نفسانیت نیست حاصل
تأمل در ابطال دور و تسلسل / نهاده است در پای عقلت سلاسل
اگر قامت همتت را در این ره / شود خلعت خاص توفیق شامل
نگردد سراپرده چرخ و انجم / میان تو و کعبه ی اصل حائل
نشینی طربناک در بزم وحدت / بشویی غبار غم کثرت از دل
شوی سرخوش از جام توحید و گوئی / تخلصت من سجن تلک الهیاکل
خدایا به آن شمع جمع نبوت / که روشن به نور وی است این مشاعل
به شاهی که او در نماز ایستاده / تصدق نموده است خاتم به سائل
به نور دل پاک زهرای ازهر / که در عصمت اوست آیات نازل
به روشندلان سپهر امامت / علیهم من الله شح الفضائل
به حسن دل افروز خوبان دلکش / به آه جگر سوز عشاق بیدل
که از لجه ی بحر کثرت دلم را / به عون عنایت رسانی به ساحل
زسرچشمه ی وحدتم لب کنی تر / که شد بر من از تشنگی کار مشکل


 بخش سوم - قسمت اول

ای که جان را بهر تن می سوختی / سوختی جان را و تن افروختی
ای دریغا ای دریغا ای دریغ / آن چنان ماهی نهان شد زیر میغ
اندکی جنبش بکن همچون جنین / تا ببخشندت دو چشم نوربین
دوست دارد یار این آشفتگی / کوشش بیهوده به از خفتگی
اندرین ره میتراش و میخراش / تا دم آخر دمی غافل مباش
راه در دوست آشکارا مسپار / نامحرم پا بود در این ره، رفتار
یا پای چنان نه که نماند نقشی / یا نقش قدم با قدم خود بردار
ما بیتو دمی شاد به عالم نزدیم / خوردیم بسی خون دل و دم نزدیم
بی شعله ی آه لب زهم نگشودیم / بی قطره ی اشگ چشم بر هم نزدیم
بیش از این بد عهد و پیمانی مکن / با سبک روحان گرانجانی مکن
غمزه را گو، خون مشتاقان مریز / ملک زان تست، ویرانی مکن
با ضعیفان آنچه در گنجد مگو / با اسیران هر چه بتوانی مکن
بیش از این جور و جفا و سرکشی / حال مسکینان چو میدانی مکن
ور کنی با دیگران جور و جفا / با عبیدالله زاکانی مکن
ظاهرت چون گور کافر پر حلل / و اندرون قهر خدا عزوجل
از برون طعنه زنی بر بایزید / وز درونت ننگ می دارد یزید
هر چه داری در دل از مکر و رموز / پیش ما پیدا بود مانند روز
گرچه پوشیمش زبنده پروری / تو چرا رسوائی از حد می بری
روز آخر شد سبق فردا بود / راز ما را روز کی گنجا بود؟
گر بگویم تا قیامت زین کلام / صد قیامت بگذرد وان ناتمام
در نگنجد عشق در گفت و شنید / عشق دریائی بود بن ناپدید
گر بود در ماتمی صد نوحه گر / آه صاحب درد باشد کارگر
برگ کاهم پیش تو ای تند باد / من ندانم تا کجا خواهم فتاد
ناخوش تو خوش بود بر جان من / جان فدای یار دل رنجان من
سربلندی بین که دائم در سرم سودای اوست / قیمت هر کس بقدر همت والای اوست
لن ترانی می رسد از طور موسی را خطاب / این همه فریاد مشتاقان زاستغنای اوست
بندی آن چشم مخمورم که از مستی و ناز / در میان شهر در هر گوشه ای غوغای اوست
ای دل اندر راه عشق از خوردن غم، غم مخور / مایه ی شادی عالم، دولت غمهای اوست
از تو تنها ماند قاسم، کز تو تنها کس مباد / لاجرم غمهای عالم بر تن تنهای اوست


 بخش سوم - قسمت دوم

میرفت چو جانم ز تن غم فرسود / شد بار خبردار و قدم رنجه نمود
برآینه ی رخش غباری دیدم / گویا که هنوزم نفسی باقی بود
چو پیک اجل برفتنم داد نوید / جان کرد زهمراهی من قطع امید
کس بر لب من زپنبه آبی نچکاند / جز دیده که گشته بود از گریه سفید
افغان برآید هر طرف کان مه خرامان در رسد / کآو از بلبل خوش بود چون گل به بستان در رسد
آمد خیالت نیمشب، جان دادم و گشتم خجل / خجلت بود درویش را بیگه چو مهمان در رسد
امروز میرم پیش تو تا شرمسار من شوی / ورنه چه منت جان من فردا چو فرمان در رسد
من خود نخواهم برد جان از سختی هجران ولی / ای عمر چندان صبر کن کان سست پیمان در رسد
دی در حق ما یکی بدی گفت / دل را زغمش نمی خراشیم
ما نیز نکوئش بگوئیم / تا هر دو دروغ گفته باشیم
گر کشد خصم بزور از کف من دامن دوست / چکند با کشش دل که میان من و اوست؟
گفتم به عزم توبه نهم جام می ز کف / مطرب زد این ترانه که می نوش و لاتخف
آیا بود که صف نعالی بما رسد / چون بر بساط وصل زنند اهل قرب صف
بشناس قدر خویش که پاکیزه تر ز تو / دری نداد پرورش این آبگون صدف
عمر تو گنج و هر نفس از وی یکی گهر / گنجی چنین لطیف مکن رایگان تلف
جامی چنین که میکشد از دل خدنگ آه / خواهد رسید عاقبت الامر بر هدف
تا منزل آدمی سرای دنیاست / کارش همه جرم و کار حق لطف و عطاست
خوشباش که آن سرا چنین خواهد بود / سالی که نکوست از بهارش پیداست
حاجی به طواف کعبه اندر تک و پو است / و ز سعی و طواف هر چه کرده است، نکوست
تقصیر وی این است که آرد دگری / قربان سازد بجای خود در ره دوست
غازی ز پی شهادت اندر تک و پوست / غافل که شهید عشق فاضل تر از اوست
فردای قیامت آن بدین کی ماند؟ / کان کشته ی دشمن است و این کشته ی دوست


 بخش چهارم - قسمت اول

شوقی غم شوخ دلستانی داری / گر پیر شدی چه غم جوانی داری
شمشیر کشیده قصد جانها دارد / خود را برسان تو نیز جانی داری
گربمانیم زنده بر دوزیم / جامه ای کز فراق چاک شده
ور نمانیم، عذر ما بپذیر / ای بسا آرزو که خاک شده
ما اگر مکتوب ننویسیم، عیب ما مکن / در میان راز مشتاقان قلم نامحرم است
خوش آن که صلای جام وحدت در داد / خاطر ز ریاضی و طبیعی آزاد
بر منطقه ی فلک نزد دست خیال / در پای عناصر سر فکرت ننهاد
کاری ز وجود ناقصم نگشاید / گوئی که ثبوتم انتفا میزاید
شاید ز عدم من بوجودی برسم / زان رو که ز نفی نفی، اثبات آید


 بخش چهارم - قسمت دوم

این جهان همچون درخت است ای کرام / ما بر او چون میوه های نیم خام
سخت گیرد میوه ها مر شاخ را / ران که در خامی نشاید کاخ را
چون رسید و گشت شیرین لب گزان / سست گیرد شاخ را او بعد از آن
چون از آن اقبال شیرین شد دهان / سرد شد بر آدمی ملک جهان
عاذلا چندین سرائی ماجرا / پند کم ده بعد از این دیوانه را
من نخواهم دیگر این افسون شنود / آزمودم چند خواهم آزمود؟
هر چه غیر شورش و دیوانگی است / اندر این ره روی در بیگانگی است
هین منه بر پای من زنجیر را / که دریدم پرده تدبیر را
عشق و ناموس ای برادر راست نیست / بر در ناموس ای عاشق مایست
وقت آن آمد که من عریان شوم / جسم بگذارم سراسر جان شوم
ای خبرهات از خبرده بی خبر / توبه تو از گناه تو بتر
همچو جان در گریه و در خنده شو / این بده وزجان دیگر زنده شو
جستجوئی از ورای جستجو / من نمیدانم تو میدانی بگو
حال وقالی از ورای حال و قال / غرقه گشته در جمال ذوالجلال
غرفه ای نه که خلاصی باشدش / یا بجز دریا کسی بشناسدش
ای عشق ترا روح مقدس منزل / سودای تو را عقل مجرد محمل
سیاح جهان معرفت، یعنی دل / از دست غمت دست بسر پای گل
از حقایق تا تو حرفی نشنوی / ای پسر حیوان ناطق کی شوی؟
تا که گوش طفل از گفتار مام / پر نشد ناطق نشد او در کلام
ور نباشد طفل را گوش رشد / گفت مادر نشنود، گنگی شود
دائما هر گنگ اصلی کر ببود / ناطق آن کس شد که از مادر شنود
تو ز دیو نفس اگر جوئی امان / رو نهان شو چون پری از مردمان
گنج خواهی کنج عزلت کن مقام / واستتر و استخف عن کل الانام
چون شب قدر از همه مستور شد / لاجرم از پای تا سر نور شد
اسم اعظم چون کسی نشناسدش / سروری بر کل اسما باشدش
تا تو نیز از خلق پنهانی همی / لیله القدری و اسم اعظمی
از فتنه ی این زمانه ی شورانگیز / برخیز و بهرجا که توانی بگریز
ور پای گریختن نداری باری / دستی زن و در دامن عزلت آویز
هر دل که پریشان شود از ناله ی بلبل / در دامنش آویز که با وی خبری هست
عرفی سخنت گرچه معما رنگ است / وین زمزمه را به ذوق و یاران چنگ است
بخروش که مرغان چمن میدانند / کاین نغمه و ناقوس کدام آهنگ است
ای دل پس زنجیر چو دیوانه نشین / بر دامن درد خویش مردانه نشین
زآمد شد بیگانه تو خود را پی کن / معشوقه چو خانگیست، در خانه نشین
دوش از درم آمد آن مه لاله نقاب / سیرش بندیدیم و روان شد بشتاب
گفتم که دگر کیت بخواهم دیدن؟ / گفتا که بوقت سحر اما در خواب
فرخ آن ترکی که استیزه نهد / اسب او از خندق آتش جهد
گرم گرداند فرس را آنچنان / که کند آهنگ هفتم آسمان
چشم را از غیر و غیرت دوخته / همچو آتش خشگ وتر را سوخته
گر پشیمانی بر او عیبی کند / اول آتش در پشیمانی زند
این از ابراهیم ادهم آمده است / کو ز راهی بر لب دریا نشست
دلق خود میدوخت آن سلطان جان / یک امیری آمد آن جا ناگهان
آن امیر از بندگان شیخ بود / شیخ را بشناخت، سجده کرد زود
خیره شد در شیخ و اندر دلق او / که چسان گشته است خلق و خلق او
ترک کرده ملک هفت اقلیم را / میزند بر دلق سوزن چون گدا
شیخ واقف گشت از اندیشه اش / شیخ چون شیر است و دلها بیشه اش
دل نگهدارید ای بیحاصلان / در حضور حضرت صاحبدلان
شیخ سوزن زود در دریا فکند / خواست سوزن را به آواز بلند
صد هزاران ماهی اللهئی / سوزن زر در لب هر ماهئی
سر برآورند از دریای حق / که بگیر ای شیخ سوزنهای حق
رو بدو کرد و بگفتش ای امیر / اینچنین به یا چنان ملک حقیر
این نشان ظاهر است این هیچ نیست / گر به باطن در روی دانی که چیست
سوی شهر از باغ شاخی آورند / باغ و بستان را کجا آنجا برند؟
خاصه باغی کاین فلک یک برگ اوست / ان همه مغز است و دنیا جمله پوست
بر نمیداری سوی آن باغ گام / بوی آن دریاب وکن دفع زکام
تا که آن بو جاذب جانت شود / تا که آن بو نور چشمانت شود
پنج حس با یکدگر پیوسته اند / رسته این هر پنج از شاخی بلند
چون یکی حس غیر محسوسات دید / گشت غیبی بر همه حس ها پدید
چون ز جو جست از گله یک گوسفند / پس پیاپی جمله زآن جو برجهند
گوسفندان حواست را بران / در چرای اخرج المرعی چران
تا در آنجا سنبل و ریحان خورند / تا به گلزار حقایق پی برند
ای زدنیا شسته رو در چیستی؟ / در نزاع و در حسد با کیستی؟
کی از آن باغت رسد بوئی بدل / تا بکی چون خر بمانی پا بگل
چون خری در گل افتد از گام تیز / دمبدم جنبد برای عزم خیز
حس تو از حس خر کمتر بدست / که دل تو زین و حل ها برنجست
در وحل تأویل ها در میتنی / چون نمیخواهی کز آن دل برکنی
کاین روا باشد مرا، من مضطرم / حق نگیرد عاجزی را از کرم
می گوند این جایگه گفتار نیست / از برون جویید کاندر غار نیست
این همی گویند و بندش می نهند / او همی گوید زمن کی آگهند
گر ز من آگاه بودی این عدو. / کی ندا کردی که این گفتار کو؟


 بخش پنجم

گر بود در ماتمی صد نوحه گر / آه صاحب درد باشد کارگر
ممتاز بود ناله ام از ناله ی عشاق / چون آه مصیبت زده در حلقه ی ماتم
زین جهان تا آن جهان بسیار نیست / در میانه جز دمی دیوار نیست
هر کبوتر می پرد از جانبی / ما کبوتر جانب بی جانبی
ما نه مرغان هوا نه خانگی / دانه ی ما دانه ی بیدانگی
زان فراخ آمد چنان روزی ما / که دریدن شد قبادوزی ما
اذکرونی اگر نفرمودی / زهره ی نام او کرا بودی
بقیاسات عقل یونانی / نرسد کس به ذوق ایمانی
عقل خود کیست تا بمنطق رای / ره برد با جناب پاک خدای
گر بمنطق کس ولی بودی / شیخ سنت ابوعلی بودی
چشم عقل از حقایق ایمان / هست چون چشم اکمه از الوان
نیک و بد هر چه کنی بهر تو خوانی سازند / جز تو بر خوان بد و نیک تو مهمانی نیست
گنه از نفس تو می آید و شیطان بدنام / جز تو بر نفس بداندیش تو شیطانی نیست
ای میر همه شکر فروشان / توبه شکن صلاح کوشان
عشاق زدست تو چون ساقی / خونابه بجای باده نوشان
در میکده ی غمت، سفالی / نرخ همه معرفت فروشان
یک خرقه، رخت درست نگذاشت / در صومعه ها زخرقه پوشان
خوش وقت تو کآگهی نداری / از آتش سینه های جوشان
از تو سخنی به هر ولایت / خسرو به ولایت خموشان
اوحدی شصت سال سختی دید / تا شبی روی نیکبختی دید
سالها چئون فلک بسر گشتم / تا فلک واردیده ور گشتم
از برون در میان بازارم / وز درون خلوتی است با یارم
کس نداند جمال سلوت من / ره ندارد کسی به خلوت من
سر گفتار ما مجازی نیست / باز کن دیده کاین به بازی نیست
اندکی جنبش بکن همچون جنین / تا ببخشندت حواس نوربین
دوست دارد یار این آشفتگی / کوشش بیهوده به از خفتگی
اندر این ره میتراش و میخراش / تا دم آخر دمی غافل مباش
سرو امل بباغ چنان تازه گشت هان / پائی برون نه از در دروازه جهان
عزلت طلب که از غم این چار میخ دهر / گردون هفت خانه به عزلت دهد امان
افعی دهر اگر بزند بر دلت مترس / کور است زهر و مهره بیک جای در دهان
از تاب فقرت از بن ناخن شود کبود / انگشت در مزن بسیه کاسه ی جهان
با تشنگی بساز که در شرط کاینات / با هر دو قطره آب نهنگی است جان ستان
جان ده بهای یکشبه وحدت ای حریف / گوگرد سرخ کس نستاند به رایگان
راحت طمع مدار که غفلت به دست نفس / ماهی در آتش است و سمندر در آبدان
مرد تمام آن که نگفت و بکرد / وانکه بگوید، بکند نیم مرد
و آن که بگوید نکند زن بود / نیم زن است آن که نگفت و نکرد
تو چه دانی قدر آب دیدگان / عاشق نانی تو چون نادیدگان
گر تو این انبان ز نان خالی کنی / پر ز گوهرهای اجلالی کنی
تا تو تاریک و ملول و تیره ای / دان که با دیو لعین همشیره ای
طفل جان از شیر شیطان بازکن / بعد از آنش با ملک انباز کن
لقمه ای کان نور افزود و کمال / آن بود آورده از کیسه حلال
لقمه تخم است و برش اندیشه ها / لقمه بحر و گوهرش اندیشه ها
این سخن گفتند اهل دل تمام / جهل و غفلت زاید از نان حرام
زاید از نان حلال اندر دهان / میل خدمت، عزم رفتن از جهان
علم رسمی سربسر قیل است و قال / نه از آن کیفیتی حاصل نه حال
طبع را افسردگی بخشد مدام / مولوی باور ندارد این کلام
علم نبود غیر علم عاشقی / مابقی تلبیس ابلیس شقی
هر که نبود مبتلای ماه روی / اسم او از لوح انسانی بشوی
سینه ی خالی زمهر گلرخان / کهنه انبانی است پر از استخوان
گر دلت خالی بود از عشق یار / سنگ استنجای شیطانش شمار
وین علوم و وین خیالات و صور / فضله ی شیطان بود بر آن حجر
تو بغیر علم عشق از دل نهی / سنگ استنجا به شیطان میدهی
شرم بادت زانکه داری ای دغل / سنگ استنجای شیطان در بغل
لوح دل از فضله ی شیطان بشوی / ای مدرس درس عشقی هم بگوی
چند چند از حکمت یونانیان / حکمت ایمانیان را هم بخوان
دل منور کن بانوار جلی / چند باشی کاسه لیس بوعلی
سرور عالم شه دنیا و دین / سؤر مؤمن را شفا گفت ای حزین
سؤر رسطالیس سؤر بوعلی / کی شفا گفتش نبی معتلی
سینه خود را برو صد چاک کن / دل از این آلودگی ها پاک کن
با دف و نی دوش آن مرد عرب / وه چه خوش می گفت از روی طرب:
ایهاالقوم الذی فی المدرسه / کل ما حصلتموه وسوسه
فکر کم ان کان فی غیرالحبیب / مالکم فی النشأه الاخری نصیب
فاغسلوا بالراح عن لوح الفؤاد / کل علم لیس ینجی فی المعاد
ساقیا یک جرعه از روی کرم / بر بهائی ریز از جام قدم
تا کند شق پرده پندار را / هم بچشم یار بیند یار را
ما شیر شکاران فضای ملکوتیم / سیمرغ بدهشت نگرد در مگس ما
دنیا بکسی ده که بگیرد دستت / یا پیش سگی نه که نگیرد پایت
بساط سبزه لگدکوب شد به پای نشاط / ز بس که عارف و عامی به رقص برجستند
خاموش دلا زتیره گوئی / میخور جگری به تازه روئی
چون گل بر حیل کوس میزن / بر دست برنده بوس می زن
عادت ما نیست رنجیدن ز کس / ور بیازارد، نگوئیمش بکس
ور برآرد دود از بنیاد ما / آه آتش بار ناید یاد ما
ورنه ما شوریدگان در یک سجود / بیخ ظالم را براندازیم زود
رخصت اریابد زما باد سحر / عالمی در دم کند زیر و زبر
آن خون گرفته ای که تو ساقی او شوی / پیدا شراب نوشد و پنهان جگر خورد
جام یاقوت و شراب لعل خاصان را رسد / عام را کهنه سفال و دردئی اندر خور است
باده خواهی باش تا از خم برون آرم که من / آنچه در جام و سبو دارم، مهیا آتش است.
تیری زدی و زخم دل آسوده شد از آن / هان ای طبیب خسته دلان مرهم دگر
من ملک بودم و فردوس برین جایم بود / آدم آورد و در این دیر خراب آبادم
من که ببوی آرزو در چمن هوس شدم / برگ گلی نچیدم و زخمی خار و خس شدم
مرغ بهشت بودم و قهقهه بر فرشته زن / از پی صید پشه ای همتک سگ مگس شدم
مگو که نغمه سرایان عشق خاموش اند / که نغمه نازک و اصحاب پنبه در گوش اند
مجنون تو با اهل خرد یار نباشد / غارت زده را قافله در کار نباشد
تمام عمر با اسلام در داد و ستد بودم / کنون میمیرم و از من تب زنار می ماند
کردیم دلی را که نبد مصباحش / در گوشه ی عزلت از پی اصلاحش
از خرمن الخلق برآن خانه زدیم / قفلی که نساخت قفلگر مفتاحش

_________________________________________________________________________

 شیخ بهایی - کشکول - دفتر اول - قسمت سوم

 بخش اول - قسمت اول

آن روز دل غم جهان برخیزد / رنگ غم از آیینه ی جان برخیزد
کاین تیره غبار آسمان بنشیند / وین توده ی خاک از میان برخیزد
خواهی طیران به طور سینا / نزدیک مشو به پورسینا
دل در سخن محمدی بند / ای پور علی ز بوعلی چند
بد بسی کردی نکوپنداشتی / هیچ جای آشتی نگذاشتی
در رهی میرفت شبلی بیقرار / دید کناسی شده مشغول کار
سوی دیگر چون نظر افکند باز / یک مؤذن دید در بانگ نماز
گفت نیست این کار خالی از خلل / هر دو را می بینم اندر یک عمل
زانکه هست این بیخبر چون آندگر / از برای یک دو من نان کارگر
بلکه آن کناس در کار است راست / وین مؤذن غره ی روی وریاست
پس در این معنی بلاشک ای عزیز / از مؤذن به بود کناس نیز
تا خود با نفس و شیطانی ندیم / پیشه خواهی داشت کناسی مقیم
گر درخت دیو از دل برکنی / جان خود زین بند مشگل برکنی
ور درخت دیو میداری بجای / با سگ و با دیو باشی همسرای
از دست غم تو ای بت حور لقا / نه پای ز سر دانم و نه سر از پا
گفتم دل و دین ببازم از غم برهم / این هر دو بباختیم و غم مانده بجا
دل درد و بلای عشقت افزون خواهد / او دیده ی خود همیشه در خون خواهد
وین طرفه که این زآن بحل میطلبد / وان در پی آن که عذر این چون خواهد
دل جور تو ای مهر گسل میخواهد / خود را به غم تو متصل میخواهد
میخواست دلت که بیدل و دین باشم / بازآ که چنان شدم که دل میخواهد
هرگز نرسیده ام من سوخته جان / روزی به امید
در بخت سیه ندیده ام هیچ زمان / یک روز سفید
قاصد چو نوید وصل با من می گفت / آهسته بگفت
در حیرتم از بخت بد خود که چسان / این حرف شنید
عابدی در کوه لبنان بد مقیم / در بن غاری چون اصحاب رقیم
روی دل از غیر حق برتافتم / گنج عزت را زعزلت یافته
روزها میبود مشغول صیام / یک ته نان میرسیدش وقت شام
نصف آن شامش بدو نصفی سحور / وز قناعت داشت در دل صد سرور
بر همین منوال حالش میگذشت / نامدی از کوه هرگز سوی دشت
از قضا یکشب نیامد آن رغیف / شد زجوع آن پارسا زار و نحیف
کرد مغرب را ادا و آنگه عشا / دل پر از وسواس و در فکر عشا
بس که بود از بهر قوتش اضطراب / نه عبادت کرد عابد شب نه خواب
صبح چون شد زان مقام دلپذیر / بهر قوتی آمد آن عابد بزیر
بود یک قربه به قرب آن جبل / اهل آن قریه همه گبر و دغل
عابد آمد بر در گبری ستاد / گبر او را یک دو نان جو بداد
عابد آن نان بستد و شکرش بگفت / وز وصول طعمه اش خاطر شگفت
کرد آهنگ مقام خود دلیر / تا کند افطار بر خبز شعیر
در سرای گبر بد گرگین سگی / مانده از جوع استخوانی و رگی
پیش او گر خط پرگاری کشی / شکل نان بیند بمیرد از خوشی
بر زبان گر بگذرد لفظ خبر / خبز پندارد رود هوشش ز سر
کلب در دنبال عابد بو گرفت / از پی او رفت و رخت او گرفت
زآن دو نان عابد یکی پیشش فکند / پس روان شد تا نیابد زو گزند
سگ بخورد آن نان و از پی آمدش / تا مگر بار دگر آزاردش
عابد آن نان دگر دادش روان / تا که باشد از عذابش در امان
کلب آن نان دگر را نیز خورد / پس روان گردید از دنبال مرد
همچو سایه از پی او میدوید / عف و عف می کرد و رختش می درید
گفت عابد چون بدید این ماجرا / من سگی چون تو ندیدم بیحیا
صاحبت غیر دو نان جو نداد / وان دورا خود بستدی ای کج نهاد
دیگرم از پی دویدن بهر چیست؟ / وین همه رختم دریدن بهر چیست؟
سگ به نطق آمد که ای صاحب کمال / بیحیا من نیستم چشمت بمال!
هست از وقتی که من بودم صغیر / مسکنم ویرانه ی این گبر پیر
گوسفندش را شبانی میکنم / خانه اش را پاسبانی میکنم
گه بمن از لطف نانی میدهد / گاه مشت استخوانی میدهد
گاه از یادش رود اطعام من / در مجاعت تلخ گردد کام من
روزگاری بگذرد کاین ناتوان / نه زنان یابد نشان نه زاستخوان
گاه هم باشد که این گبر کهن / نان نیابد بهر خود نه بهر من
چونکه بر درگاه او پرورده ام / رو بدرگاهی دگر ناورده ام
هست کارم بر دراین پیر گبر / گاه شکر نعمت او گاه صبر
تو که نامد یک شبی نانت بدست / در بنای صبر تو آمد شکست
از در رزاق رو برتافتی / بر در گبری روان بشتافتی
بهر نانی دوست را بگذاشتی / کرده ای با دشمن او آشتی
خود بده انصاف ای مرد گزین / بیحیاتر کیست، من یا تو ببین؟
مرد عابد زین سخن مدهوش شد / دست خود بر سر بزد، بیهوش شد
ای سگ نفس بهائی یاد گیر / این قناعت از سگ آن گبر پیر
بر تو گراز صبر نگشاید دری / از سگ گرگین گبران کمتری
ترککان چون اسب یغما پی کنند / هر چه بپسندند غارت می کنند
ترک ما برعکس باشد کار او / حیرتی دارم ز کار و بار او
کافر است و غارت دین میکند / من نمیدانم چرا این می کند
روز از دود دلم تاریک و تار / شب چو روز آمد زآه شعله باز
کارم از هندی و زلفش واژگون / روز من شب شد شبم روز از جنون


 بخش اول - قسمت دوم

مردان رهش میل به هستی نکنند / خودبینی و خویشتن پرستی نکنند
آن جا که مجردان حق می نوشند / خمخانه تهی کنند و مستی نکنند
نگشود مرا زیارتت کار / دست از دلم ای رفیق بردار
گرد رخ من زخاک آن کو است / ناشسته مرا بخاک بسپار
رندی است ره سلامت ای دل / من کرده ام استخاره صد بار
سجاده ی زهد من که آمد / خالی ازعیب و عاری از عار
پودش همگی ز تار چنگ است / تارش همگی ز پود زنار
خالی شده کوی دوست از دوست / از بام و درش چه پرسی اخبار
کز غیر صدا جواب ناید / هر چند کنی سؤال تکرار
گر میگوئی کجاست دلدار؟ / آید ز صدا کجاست دلدار؟
افسوس که تقوی بهائی / شد شهره به رندی آخر کار
در خلوت اگر با خودم اندر گفتار / عیبم بجنون مکن که دارم من زار
صد گونه حکایت طربناک اینجا / با هر ذره زخاک کوی دلدار
مضی فی غفله عمری کذلک یذهب الباقی / ادرکاسا و ناولها الا یا ایها الساقی
شراب عشق میسازد ترا از سر کار آگه / نه تدقیقات مشائی نه تحقیقات اشراقی
الا یا ریح ان تمر باهل الحی فی حزوی / فبلغهم تحیاتی و نبئهم باشواقی
و قل یا سادتی انتم، بنقض العهد عجلتم / و انی ثابت ابدا علی عهدی و میثاقی
بهائی خرقه ی خود را مگر آتش زده کامشب / جهان پر شد ز دود کفر و سالوسی و زراقی
گوش تواند که همه عمر وی / نشنود آواز دف و چنگ و نی
دیده شکیبد ز تماشای باغ / بی گل و نسرین بسر آرد دماغ
گر نبود بالش آگنده پر / خواب توان کرد حجر زیر سر
ور نبود دلبر همخوابه پیش / دست توان کرد در آغوش خویش
وین شکم بی هنر پیچ پیچ / صبر ندارد که بسازد به هیچ
گر نبود خنگ مطلا لگام / زد بتوان بر قدم خویش گام
ور نبود مشربه از زرناب / با دو کف دست توان خورد آب
ور نبود بر سر خوان آن و این / هم بتوان ساخت بنان جوین
ور نبود جامه ی اطلس ترا / دلق کهن ساتر تن بس ترا
شانه ی عاج ار نبود بهر ریش / شانه توان کرد بانگشت خویش
جمله که بینی همه دارد عوض / وز عوضش گشته میسر غرض
آنچه ندارد عوض ای هوشیار / عمر عزیز است، غنیمت شمار


 بخش دوم - قسمت اول

به اسرار حقیقت نیست جز پیر مغان دانا / له فضل علی اهلی النهی علما و عرفانا
زمانی گوش بر گفتار او نه تا یقین دانی / که جز تلبیس نبود حاصل تدریس مولانا
اگر بودی کمال اندر نویسائی و خوانائی / چرا آن قبله ی کل نانویسا بود و ناخوانا
بیا ای کرده احیای موات هر دل مرده / چه باشد سایه بر ما مردگان اندازی احیانا


 بخش دوم - قسمت دوم

دریغا از آن زن که خسته می پرسید / راه حمام منجاب از کجاست؟
ای مرکز دایره ی امکان / وی زبده ی عالم کون و مکان
تو شاه جواهر ناسوتی / خورشید مظاهر لاهوتی
تا کی ز علایق جسمانی / در چاه طبیعت تن مانی
صد ملک ز بهر تو چشم براه / ای یوسف مصر برآ از چاه
تا والی مصر وجود شوی / سلطان سریر شهود شوی
در روز الست بلی گفتی / و امروز به بستر لاخفتی
زمعارف عالم عقلی دور / بزخارف عالم حس مغرور
از موطن اصل نیاری یاد / پیوسته به لهو و لعب دل شاد
نه اشک روان نه رخ زردی / الله الله تو چه بیدردی؟
یکدم بخود آی و ببین چه کسی؟ / بچه بسته دلی، بکه هم نفسی
زین خواب گران بردار سری / می پرس ز عالم دل خبری
زین رنج عظیم خلاصی جو / دستی بدعا بردار و بگو
یارب یارب به کریمی تو / به صفات کمال رحیمی تو
یارب به نبی و وصی و بتول / یارب یارب بدو سبط رسول
یارب به عبادت زین عباد / به زهادت باقر علم رشاد
یارب یارب بحق صادق / بحق موسی بحق صادق
یارب یارب برضا شه دین / آن ثامن ضامن اهل یقین
یارب به تقی و مقاماتش / یارب به نقی و کراماتش
یارب به حسن شه بحر و بر / بهدایت مهدی دین پرور
کاین بنده ی مجرم عاصی را / وین غرقه ی بحر معاصی را
از قید علایق جسمانی / و زبند وساوس شیطانی
لطفی بنما و خلاصش کن / وز اهل کرامت خاصش کن
یارب یارب که بهائی را / این بیهده گرد هوائی را
که به لهو و لعب شده عمرش صرف / ناخوانده ز لوح وفا یک حرف
زین غم برهان که گرفتار است / در دست هوا و هوس زار است
در شغل زخارف دینی دون / مانده بهزار اهل مفتون
رحمی بنما به دل زارش / بگشا زکرم گره از کارش
از پیش مران ز در احسان / به سعادت ساحت قرب رسان
وارسته زدنیی دونش کن / سرحلقه ی اهل جنونش کن
ای باد صبا به پیام کسی / چو به شهر خطا کاران برسی
بگذر به محله ی مهجوران / وز نفس و هوی زخدا دوران
وانگاه بگو به بهائی زار / کای نامه سیاه خطا کردار
وی عمر تباه خطا پیشه / تا چند زنی تو بپا تیشه
تا کی باشی بیمار گناه؟ / ای مجرم عاصی نامه سیاه
شد عمر تو شصت و همان پستی / وز باده ی لهو و لعب مستی
گفتم که مگر چو به سی برسی / یابی خود را دانی چه کسی
درسی، درسی ز کلام خدا / رهبر نشدت بطریق هدی
وز سی به چهل چو شدی واصل / جز جهل و زچهل نشدت حاصل
در راه خدا قدمی نزدی / بر لوح وفا رقمی نزدی
مستی ز علائق جسمانی / رسوا شده ای و نمیدانی
از اهل غرور ببر پیوند / خود را به شکسته دلان دربند
شیشه چو شکسته شود ابتر / جز شیشه دل که شود بهتر
ای ساقی باده روحانی / زارم ز علایق جسمانی
یک لمعه ز عالم نورم بخش / یک جرعه زجام طهورم بخش
کز سر فکنم به صد آسانی / این کهنه لحاف هیولانی
ای کرده به علم مجازی خو / نشنیده ز علم حقیقی بو
سرگرم به حکمت یونانی / دلسرد زحکمت ایمانی
در علم رسوم چو دل بستی / بر اوجت اگر ببرد پستی
یک در نگشود ز مفتاحش / اشکال افزود ز ایضاحش
ز مقاصد آن مقصد نایاب / زمطالع آن طالع در خواب
راهی ننمود اشاراتش / دلشاد نشد ز بشاراتش
محصول نداد محصل آن / اجمال افزود مفصل آن
تا کی زشفاش شفاطلبی؟ / وز کاسه ی زهر دوا طلبی
تا چند چو نکبتیان مانی / بر سفره ی چرکن یونانی؟
تا کی به هزار شعف لیسی / ته مانده ی کاسه ابلیسی؟
سور المومن فرموده نبی / از سور ارسطو چه می طلبی؟
سور آن جوی که در عرصات / ز شفاعت او یابی درجات
در راه طریقت او رو کن / با نان شریعت او خو کن
کان راه در او نه ریب نشکست / و آن نان نه شور و نه بی نمک است؟
تا چند ز فلسفه ات لافی / وین یابس و رطب بهم بافی؟
رسوا کردت مابین بشر / برهان ثبوت عقل عشر
در کف ننهاده بجز بادت / برهان تناهی ابعادت
زان فکر که شد به هیولا صرف / صورت نگرفت از آن یک حرف
تصدیق چگونه به این بتوان / کاندر ظلمت برود الوان
علمی که مطالب آن این است / میدان گه فریب شیاطین است
تا چند دو اسبه پیش تازی / تا کی به مطالعه اش نازی
این علم دنی که ترا جان است / فضلات فضایل یونان است
خود گو تا چند چو خرمگسان / لرزی بسر فضلات کسان
تا چند ز غایت بی دینی / خشت کتبش بر هم چینی
اندر پی آن کتب افتاده / پشتی به کتاب خدا داده
نی رو به شریعت مصطفوی / نه دل به طریقت مرتضوی
نه بهره زعلم فروع و اصول / شرمت بادا زخدا و رسول
ساقی ز کرم دو سه پیمانه / در ده به بهائی دیوانه
زان می که کند مس او اکسیر / و علیه یسهل کل عسیر
زآن می که اگر به قضا روزی / یک جرعه از آن شودش روزی
از صفحه خاک رود اثرش / وز قمه ی عرش و بسر قبرش
ای مانده ز مقصد اصلی دور / آگنده دماغ زباد غرور
در علم رسوم گرو مانده / نشکسته زپای خود این کنده
تا چند زنی ز ریاضی لاف / تا کی افتی به هزار گزاف
زدوایر عشر و دقایق وی / هرگز نبری به حقایق پی
وز جبر و مقابله و خطاین / جبر نقصت نشود فی البین
در روز پسین که رسد موعود / نرسد ز عراق و رهاوی سود
زایل نکند ز تو مغبونی / نه شکل عروس و نه مامونی
در قبر بوقت سوال و جواب / نفعی ندهد بتو اسطرلاب
زان ره نبری بدر مقصود / فلسش قلب است و فرس نابود
از علم رسوم چی میجوئی؟ / وندر طلبش تا کی پوئی؟
علمی بطلب که ترا فانی / سازد ز علایق جسمانی
علمی بطلب که بدل نور است / سینه ز تجلی آن طور است
علمی که از آن چو شوی محفوظ / گردد دل تو لوح المحفوظ
علمی بطلب که کتابی نیست / یعنی ذوقی است، خطایی نیست
علمی که نسازدت از دونی / محتاج به آلت قانونی
علمی بطلب که نماید راه / وز سر ازل کندت آگاه
علمی بطلب که جدالی نیست / حالیست تمام و مقالی نیست
علمی که مجادله را سبب است / نورش ز چراغ ابو لهب است
علمی بطلب که گزافی نیست / اجماعی است و خلافی نیست
علمی که دهد بتو جان نو / علم عشق است ز من بشنو
عشق است کلید خزاین جود / ساری در همه ذرات وجود
غافل تو نشسته به محنت و رنج / وندر بغل تو کلید گنج
جز حلقه ی عشق مکن در گوش / از عشق بگو در عشق بکوش
علم رسمی همه خذلان است / در عشق آویز که علم آن است
آن علم زتفرقه برهاند / آن علم ترا ز تو بستاند
آن علم ترا ببرد برهی / کز شرک خفی و جلی برهی
آن علم زچون و چرا خالی است / سرچشمه ی آن علی عالی است
ساقی قدحی زشراب الست / که نه خستش پا، نه فشردش دست
در ده به بهائی دل خسته / آن دل بقیود جهان بسته
تا کنده ی حرص زپا شکند / وین تخته کلاه از سر فکند
عشاق جمالک قد غزقوا / فی بحر صفاتک و احترقوا
فی باب نوالک قد وقفوا / ولغیر جمالک ما عرفوا
نیران الفرقه تحرقهم / امواج الا دمع تفرقهم
گر پای نهند به جای سر / در راه طلب زایشان مگذر
که نمیدانند زشوق لقا / پا را از سر سر را از پا
من غیر زلالک ماشربوا / و بغیر خیالک ماطربوا
صدمات جمالک تفنیهم / نفحات وصالک تحییهم
کم قداحیواکم قد ماتوا / عنهم فی العشق روایات
طوبی لفقیر رافقهم / بشری لحزین وافقهم
یارب یارب که بهائی را / آن عمر تباه ریائی را
حظی زصداقت ایشان ده / توفیق رفاقت ایشاه ده
باشد که شود زفنا منشان / نه اسم و نه رسم، نه نام و نشان
ای داده خلاصه عمر بباد / وی گشته به لهو و لعب دل شاد
وی مست زجام هوی و هوس / یک ره زشراب معاصی بس
زین بیش خطیه پناه مباش / مرغابی بحر گناه مباش
از توبه بشوی گناه و خط / وز توبه بجوی نوال و عطا
نومید مشو زعفو الله / ای مجرم عاصی نامه سیاه
گرچه گنه تو ز عد بیش است / عفو و کرمش از حد بیش است
عفو ازلی که برون ز حد است / خواهان گناه فزون ز عد است
لیکن چندان در جرم مپیچ / که مکان صلح نماند هیچ
تا چند کنی ای شیخ کبار / توبه تلقین بهائی زار؟
گر توبه روز به شب شکند / وین توبه بروز دگر فکند
عمرش بگذشت بلیت و عسی / در توبه صبح شکست مسا
ای ساقی دلکش فرخ فال / دارم ز حیات هزار ملال
در ده قدحی ز شراب طهور / بر من بگشا در عیش و سرور
که گرفتارم به غم جانکاه / زین توبه ی سست بتر زگناه
وی ذاکر خاص بلند مقام / آزرده دلم ز غم ایام
زین ذکر جدید فرح افزای / غمهای جهان ز دلم بزدای
میگو با ذوق و دل آگاه / الله الله الله الله
کین ذکر رفیع همایون فر / وین نظم بدیع بلند اختر
در بحر غریب چه جلوه نمود / درهای فرح بر خلق گشود
آن را برخوان به نوای حزین / وزقمه ی عرش شنو تحسین
یارب بکرامت اهل صفا / بهدایت پیش روان وفا
کاین نامه نامی نیک اثر / کاورده ز عالم قدس خبر
پیوسته خجسته پیامش کن / مقبول خواص و عوامش کن


 بخش سوم

جدلی فلسفی است خاقانی / تا به فلسی نگیری احکامش
فلسفه در جدل کند پنهان / وانگهی فقه بر نهد نامش
مس بدعت به زر بیالاید / پس فروشد به مردم خامش
دام دم افکند مشعبدوار / پس بپوشد به خار و خس دامش
علم دین پیش آورد و آنگه / کفر باشد سخن بفرجامش
کار او و تو همچو وقت طهور / کار طفل است و کار حجامش
شکرش در دهان نهذ وانگه / ببرد پاره ای زاندامش
جمع اند سفلگان به عالم مشتی / عاقل ننهد به حرفشان انگشتی
خالی شده دیر و کعبه از مردم اهل / در آن نه خلیلی نه درین زردشتی
هزار جان به غارت برده ویشه / هزارانت جگر خون کرده ویشه
هزاران داغ ویش از ویشم اشمر / هنی نشمرته از اشمرته ویشه
زهد صلحا که رزق و شید است همه / اسباب فریب عمر و زید است همه
بیخوابی زاهدان چو خواب صیاد / از بهر گرفتاری صید است همه
خر کی را به عرسی خواندند / خر بخندید و شد از قهقهه سست
گفت: من رقص ندانم بسزا / مطربی نیز ندانم بدرست
بهر حمالی خوانند مرا / کآب نیکوکشم و هیزم چست
مکن در کارها زنهار تاخیر / که در تاخیر آفتهاست جان سوز
بفردا افکنی امروز کارت / زکندی های طبع حیلت آموز
قیاس امروز گیر از حال فردا / که هست امروز تو فردای دیروز
ای خواجه به کوی اهل دل منزل کن / وز پهلوی اهل دل دلی حاصل کن
خواهی بینی جمال معشوق ازل / آئینه ی تو دل است، رو در دل کن
هر آن کو غافل از حق یک زمان است / در آن دم کافر است اما نهان است
اگر آن غافلی پیوسته بودی / در اسلام بر وی بسته بودی
کم نشین با قوم ازرق بپرهن / با بکش برخان ومان انگشت نیل
یا مکن با فیل بانان دوستی / یا بنا کن خانه ای در خورد پیل
یوسف وش آن که زود رود بهر فتح باب / محتاج التفات کلیدش نمی کنند
شد خزان و بلبل از قول پریشان بازماند / تو همان مردار مرغ بی محل گوئی هنوز
از کتان و سمور بیزارم / باز میل قلندری دارم
تکیه بر خوابگاه نقش بس است / بر تنم نقش بوریا هوس است
دلم از قیل و قال گشته ملول / ای خوشا خرقه و خوشا کشکول
گر نباشد اطاق و فرش و حریر / کنج معبد خوش است و کهنه حصیر
ور مزعفر مرا رود از یاد / سر نان جوین سلامت باد
لوحش الله ز سینه جوشی ها / یاد ایام خرقه پوشی ها
می بود کی که باز گردم فرد / با دل ریش و سینه ی پر درد
دامن افشانده زین سرای مجاز / فارغ از فکرهای دور و دراز
نخوت جاه را ز سر فکنم / کنده ی حرص را زپا شکنم
با گزیرم شهنشهی از سر / و زکلاه نمد کنم افسر
شود آن پوست تخته تختم باز / گردد از خواب چشم بختم باز
خاک بر فرق اعتبار کنم / خنده بر وضع روزگار کنم
سرانصاف تو گردیم که با این همه حسن / از دل ما طمع صبر و سکون داشته ای
زین سخنهای چو در شاهوار / اندکی گر گویمت معذور دار
کز درونم صد حریف خوش نفس / دست بر لب می زند یعنی که بس
اندک اندک خوی کن با نور روز / ورنه چون خفاش مانی بی فروز
در دایره ی فلک درست اندیشان / دیدند شکسته کاسه ی درویشان
یعنی که نباشد از شکستی خالی / ور خود به فلک رسیده باشند ایشان
ترا این پند بس در هر دو عالم / که برناید زجانت بی خدا دم
زحق باید که چندان یادآری / که گم گردی گر زیادش در گذاری
گر ترا دانش و گر نادانی است / آخر کار تو سرگردانی است
کو جنونی تا ز رسوائی نباشد خجلتم / نقص عشق است این که شرم از روی مردم می کنم
لنگ و لوک و خفته شکل و بی ادب / سوی او می غیژ و او را می طلب


 بخش چهارم - قسمت اول

از بس که رفو زدیم و شد چاک / این سینه همه بدوختن رفت
ندانم آن گل خودروچه رنگ و بو دارد / که مرغ هر چمنی گفتگوی او دارد
یاربکام مانشد زین چه گنه رقیب را / نیست نصیب کام دل عاشق بی نصیب را
عمر اگر امان دهد، وقت خزان درین چمن / نیم شبی قضا کنم ناله ی عندلیب را
غمزه ی او بهر دلی دردی و داروئی دهد / دست و دلی نمانده در کشور ما طبیب را
وصل تو گر ز آسمان نامزد کسی شود / تیزی تیغ غیرتم بازبرد نصیب را
بهیچ چیز خدایا مرا مکن قادر / مباد خست پنهان من شود ظاهر
این طبیبان بدن دانشورند / بر سقام تو ز تو واقف ترند
هم زنبضت هم زجسمت هم زرنگ / صد مرض بینند در تو بی درنگ
پس طبیبان الهی در جهان / چون ندانند از تو بیگفت زبان
آن طبیبان بدن بیرونی اند / که بدان اشیا به علت ره برند
وین طبیبان چونکه نامت بشنوند / تا به قعر تار و پودت در روند
در وضو هر عضو را وردی جدا / آمدت اندر خبر بهر دعا
چونکه استنشاق بینی میکنی / بوی جنت خواهی از رب غنی
تا تو را آن بو کشد سوی جنان / بوی گل باشد دلیل گلستان
چونکه استنجا کنی ورد سخن / این بود، یارب از اینم پاک کن
دست من این جا رسید این را بشست / دستم اندر شستن جان است سست
از حوادث تو بشوی آن مست را / کز حدث من خود بشستم دست را
آن یکی در وقت استنجا بگفت / که مرا با بوی جنت ساز جفت
گفت شخصی: خوب ورد آورده ای / لیک سوراخ دعا گم کرده ای
زد به تیرم بعد چندین انتظار / گرچه دیر آمد خوش آمد تیر یار
شد دلم آسوده چون تیرم زدی / ای سرت گردم چرا دیرم زدی
نقص کرم است آن که قدرش / در حوصله ی امید گنجد
او را که دل از عشق مشوش باشد / هر قصه که گوید همه دلکش باشد
تو قصه عاشقان همی کم شنوی / بشنو بشنو که قصه شان خوش باشد
عید، هر کس را ز یار خویش چشم عیدی است / چشم ما پر اشک حسرت دل پر از نومیدی است
مبارک باد عید آن دردمند بیکسی کو را / که نه کس را مبارکباد گوید نه کسی او را


 بخش چهارم - قسمت دوم

جوانی گفت پیری را چه تدبیر / که یار از من گریزد چون شوم پیر
جوابش داد پیر نغز گفتار / که در پیری تو هم بگریزی از یار
بر آن سر کاسمان سیماب ریزد / چو سیماب از همه شادی گریزد.
سنگ باشد سخت روی و چشم شوخ / می نترسد از جهانی پرکلوخ
کاین کلوخ از خشت زن یک لخت شد / سنگ از صنع الهی سخت شد
صبغه الله هست رنگ خم هو / پیسها یک رنگ گردد اندر او
چون در آن خم افتد و گوییش قم / از طرب گوید منم خم لاتلم
این منم خم خود انا الحق گفتن است / رنگ آتش دارد، اما آهن است
چون شود آهن زآتش سرخ رنگ / پس اناالنار اس و لافش بی درنگ
شد زطبع و رنگ آتش محتشم / گویدت من آتشم، من آتشم
آتشم من گرترا شک است و ظن / آزمون را دست خود بر من بزن
آتشم من بر تو شد گر مشتبه / روی خود یکدم بروی من بنه
آتشی چه، آهنی چه، لب ببند / ریش تشبیه و مشبه را بخند
ای برون از وهم و قال و قیل من / خاک بر فرق من و تمثیل من
تیری ز کمانخانه ی ابروی تو جست / دل پرتو وصل را خیالی بربست
خوش خوش ز دلم گذشت و میگفت بناز / ما پهلوی چون توئی نخواهیم نشست


 بخش پنجم - قسمت اول

هله نومید نباشی که ترا یار براند / گرت امروز براند نه که فردات بخواند
در اگر بر تو ببندد مرو و صبر کن آن جا / که پس از صبر ترا او به سر صدر نشاند
و گر او بر تو ببندد همه درها و گذرها / ره پنهان بگشاید که کس آن راه نداند
نه که قصاب به خنجر چو سرمیش ببرد / نهلد کشته ی خود را کشد آن گاه کشاند
چو دم میش نماند، زدم خود کندش پر / تو ببین کاین دم سبحان بکجاهات رساند
به مثل گفته ام این را واگر نه کرم او / نکشد هیچ کسی را و زکشتن برهاند
هله خاموش که شمس الحق تبریز از این می / همگان را بچشاند، بچشاند، بچشاند
هر سو دود آن کش زدر خویش براند / و آنرا که بخواند به در کس نداوند
ناصر خسرو براهی میگذشت / مست و لایعقل نه چون میخوارگان
دید قبرستان و مبرز روبرو / بانگ بر زد گفت کای نظارگان
نعمت دنیا و نعمت خواره بین / اینش نعمت، اینش نعمت خوارگان
ای تو را با هر دلی رازی دگر / هر گدا را بر درت آزی دگر
صد هزاران پرده دار عشق دوست / میکند پر پرده آوازی دگر
بیا تا دست از این عالم بداریم / بیا تا پای دل از گل برآریم
بیا تا بردباری پیشه سازیم / بیا تا تخم نیکوئی بکاریم
بیا تا از غم دوری از اندر / چو ابر نوبهاران خون بباریم
بیا تا همچو مردان در ره دوست / سراندازی کنیم و سرنخاریم


 بخش پنجم - قسمت دوم

بر خاک من رسید پس از مرگ و هر گیاه / کآنرا نه بوی او بود از بیخ بر کنید
ز وصل شاد نیم و زجفا ملال ندارم / چنان ربوده ی عشقم که هیچ حال ندارم
گذشت عمر و تو در فکر نحو و صرف و معانی / بهائی از تو بدین نحو صرف عمر بدیع است
روی تو گل تازه و خط سبزه ی نوخیز / نشکفته گلی همچو تو در گلشن تبریز
شد هوش دلم غارت آن غمزه ی خون ریز / این بود مرا فایده از دیدن تبریز
ای دل تو در این ورطه مزن لاف صبوری / وی عقل تو هم بر سر این واقعه بگریز
فرخنده شبی بود که آن خسرو خوبان / افسوس کنان لب به تبسم شکرآمیز
از راه وفا بر سر بالین من آمد / وز روی کرم گفت که ای دلشده برخیز
از دیده خونبار نثار قدم او / کردم گهر اشک من مفلس بی چیز
چون رفت دل گمشده ام، گفت بهائی! / خوش باش که من رفتم و جان گفت که من نیز
دگر از درد تنهائی بجانم، یار می باید / دگر تلخ است کامم شربت دیدار می یابد
زجام عشق او مستم دگر پندم مده ناصح / نصیحت گوش کردن را دل هشیار می باید
مرا امید بهبودی نمانده ای خوش آن روزی / که میگفتم علاج این دل بیمار می باید
بهائی بارها ورزید عشق اما جنونش را / نمی بایست زنجیری ولی این بار می باید

_________________________________________________________________________

 شیخ بهایی - کشکول - دفتر دوم

 بخش اول - قسمت اول

کسی باشد به گیتی مرد این کار / که از گیتی همینش کار باشد
در هر چه میکنم نظر از چشم عبرتی / دروی مشرح است زتوحید صد دلیل
بگذ رتو از دلیل و بمدلول راه بر / او را از او شناس نه از بحث و قیل و قال
از پدرآموز ای روشن جبین / ربنا گفت و طلمنا پیش از این
نه چو ابلیسی که بحث آغاز کرد / که بدم من سرخ رو، کردیم زرد
رنگ، رنگ تو است و صباغم توئی / اصل جرم و آفت و داغم توئی
همین بخوان رب بما اغویتنی / تا نگردی جبری و کژ کم تنی
بر درخت جبر تا کی برجهی / اختیار خویش را یک سو نهی
همچو آن ابلیس و ذریات او / با خدا در جنگ و اندر گفتگو
داند او کونیکبخت و محرم است / زیرکی زابلیس و عشق از آدم است
زیرکی بفروش و حیرانی بخر / زیرکی کوری است، حیرانی بصر
عقل قربان کن بقول مصطفی / حسبی الله گو که الله ام کفی
همچو کنعان سرزکشتی وامکش / که غرورش داد نفس زیرکش
کاشکی او آشنا ناموختی / تا طمع در نوح و کشتی دوختی
رستگی زین ابلهی داری هوس / خویش را ابله کن و میرو به پس
اکثر اهل الجنه البله ای پسر / بهر این گفته است سلطان البشر
ابلهی نه کوبه مسخرگی دو توست / ابلهی کو واله و حیران اوست
ابلهانند آن زنان دست بر / از کف ابله و زرخ یوسف بدر
عقل را قربان کن اندر راه دوست / عقلهات آید از آن سوئی که اوست
زین سراز حیرت اگر غفلت رود / هر سر مویت سر عقلی شود
غیر این عقل تو حق را علقهاست / که بدان تدبیر اسباب شماست
غیر از این معقول ها، معقول ها / یابی اندر عشق با فر و بها
عشر امثالت دهد تا هفتصد / چون ببازی عقل در عشق صمد
ما را خواهی جمله حدیث ما کن / خو، با ما کن زدیگران خو واکن
ما زیبائیم یاد ما زیبا کن / با ما تو دو دل مباش دل یکتا کن


 بخش اول - قسمت دوم

صمت عادت کن که از یک گفتنک / میشود زنار، این تحت الحنک
گوش بگشا، لب فرو بند از مقال / هفته هفته، ماه ماه و سال سال
خامشی را آنقدر کن ورد زبان / که فراموشت شود لفظ زبان
رنج راحت دان چو شد مطلب بزرگ / گرد گله توتیای چشم گرگ
اوست دیوانه که دیوانه نشد / این عسس را دید و در خانه نشد
عقل من گنج است و من ویرانه ام / گنج اگر ظاهر کنم، دیوانه ام
کان قند و نیستان شکرم / بر زمین میرویم و خود می خورم
علم گفتاری که آن بیجان بود / عاشق روی خریداران بود
علم گفتاری و تقلیدی است آن / کز برای مشتری دارد فغان
مشتری من خدای است و مرا / میکشد بالا که الله اشتری
رو خریداران مفلس را بهل / چه خریداری کند یک مشت گل
یارب این بخشش نه حد کار ماست / لطف تو باید که گردد کار راست
باز خر ما را از این نفس پلید / کاردش تا استخوان ما رسید
گفتم از گوی فلک صورت حالی پرسم / گفت آن میکشم اندر خم چوگان که مپرس
لذت دیوانگی در سنگ طفلان خوردن است / حیف از آن اوقات مجنون را که در هامون گذشت
هم جان به هزار دل گرفتار تو است / هم دل به هزار جان خریدار تو است
اندر طلبت نه خواب یابد نه قرار / هر کس که در آرزوی دیدار تو است
صدف وار باید زبان در کشیدن / که وقتی که حاجت بود در چکانی
اصمعی میرفت در راهی سوار / دید کناسی شده مشغول کار
نفس را می گفت ای نفس نفیس / کردمت آزاد از کاری خسیس
هم ترا دائم گرامی داشتم / هم برای نیک نامی داشتم
اصمعی گفتش که باری این مگو / این سخن با وی تو ای مسکین مگو
چون تو هستی در نجاست کارگر / هین چه باشد در جهان زین خوارتر
گفت: آن کوخلق را خدمت کند / کار من صد ره از او بهتر بود
گر ترا از غیب چشمی باز شد / با تو ذرات جهان همراز شد
نطق خاک و نطق آب و نطق گل / هست محسوس هواس اهل دل
هر جمادی با تو میگوید سخن / کو ترا آن گوش و چشم ای بوالحسن
گر نبودی واقف از حق جان باد / فرق کی کردی میان قوم عاد
جمله ی ذرات عالم در نهان / با تو میگویند روزان و شبان
ما سمیعیم و بصیر و باهشیم / با شما نامحرمان ما خامشیم
از جمادی سوی جان جان شوید / غلغل اجزای عالم بشنوید
فاش تسبیح جمادات آیدت / وسوسه ی تأویلها بزدایدت
چون ندارد جان تو قندیلها / بهر بینش کرده ای تأویلها
برو دامن از گرد عصیان بشوی / که ناگه ز بالا ببندند جوی
گر آئینه از آه گردد سیاه / شود روشن آئینه ی دل ز آه
هنوز از سر صلح داری، چه بیم؟ / در عذر خواهان نبندد کریم
آه که فرصت همه بر باد رفت / عمر نه بر قاعده ی داد رفت
باغ جهان بوی وفائی نداشت / سبزه ی او مهر گیائی نداشت
چرخ ستمگر زستم بس نکرد / عمر چنان رفت که رو پس نکرد
از یار دلا بسی ستم خواهی دید / خواری بسیار و لطف کم خواهی دید
هر کس که رخش بدید جز خون نگریست / چشمی داری «ولی » تو هم خواهی دید


 بخش دوم - قسمت اول

چون بت رخ تو است، بت پرستی بهتر / چون باده زجام تو است، مستی بهتر
از هستی عشق تو چنان نیست شدم / کان نیستی از هزار مستی بهتر
مرا چه سخن پیش آن جمال و قد است / که صد هزار صفت گر کنم، یکی ز صد است
بد است خوی تو ای جان که بد همیگویند / رخت که هست نکو، گفت هیچکس که بد است؟
گفته ای درویش جان ده در طریق عاشقی / کار دشواری بفرما این خود آسان من است
از غم صورت شیرین بقیامت فرهاد / صد قیامت کند آن دم که رود کوه بباد
میکند پرواز ترک جان و میسوزد روان / تا نبیند شمع خود را مجلس آرای کسان
اگر زمن طلبی جان چنان بیفشانم / که آب در دهن حاضران بگردانم
مرا ز عشق نه عقل و نه دین و نه دنیاست / چه زندگیست که من دارم این چه رسوائی است
حدیث شوق همین بس که سوختم بی دوست / سخن یکی است دگرها عبارت آرائی است
در عرصات همچنان روی گشاده اندرآ / تا بدعا بدل شود دعوی دادخواه تو
هر گنهی که میکنی، عذر که میکند طلب / این همه طاعت حسن گرد سر گناه تو
حل هر نکته که بر پیر خرد مشکل بود / آزمودیم، بیک جرعه ی می حاصل بود
گفتم از مدرسه پرسم سبب حرم می / در هر کس که زدم بیخود و لایعقل بود
خواستم سوز دل خویش بگویم با شمع / بود او را بزبان آنچه مرا در دل بود
دولتی بود ز وصل تو شبی مهری را / حیف و صد حیف که بس دولت مستعجل بود
آن یار که عهد دوستداری بشکست / میرفت و منش گرفته دامن در دست
میگفت دگر باره بخوابم بینی / پنداشت که بعد از او مرا خوابی هست
از گردش چرخ واژگون می گریم / وز جور زمانه بین که چون می گریم
با قد خمیده چون صراحی شب و روز / در «قهقهه »ام ولیک خون میگریم
آفاق بپای آه ما فرسنگی است / وز ناله ی ما سپهر دود آهنگی است
در پای امید ماست هر جا خاری است / بر شیشه ی عمر ماست هر جا سنگی است
اسرار وجود خام ونا پخته بماند / و آن گوهر بس شریف ناسفته بماند
هر کس ز سر قیاس چیزی گفتند / و آن نکته که اصل بود ناگفته بماند
حسن خویش از روی خوبان آشکارا کرده ای / پس به چشم عاشقان خود را تماشا کرده ای
ز آب و گل عکس جمال خویشتن بنموده ای / شمع گل رخسار و ماه سرو بالا کرده ای
جرعه ای از جام عشق خود بخاک افکنده ای / ذوفنون عقل را مجنون و شیدا کرده ای
گرچه معشوقی لباس عاشقی پوشیده ای / آنکه از خود جلوه ای بر خود تمنا کرده ای
بر رخ از مشک سیه مشکین سلاسل بسته ای / عالمی را بسته ی زنجیر سودا کرده ای
موکب حسنت نگنجد در زمین و آسمان / در درون سینه حیرانم که چون جا کرده ای
میکنی جامی کم اندر عشق اسم و رسم خویش / آفرین بادا بر این رسمی که پیدا کرده ای
آیا آب دیدگان را پس از مرگ مردی که ما را آبرو بودی، حفظ کنیم؟ / ای گور! ترا جسدی در آغوش نیست. بل مکارمی زنده را در آغوش داری.
گفت دیروز طبیبی که تب یار شکست / لله الحمد که امروز به صحت پیوست


 بخش دوم - قسمت دوم

لبت به خنده مرا می کشد چه بدبختم / که داده خوی اجل بخت من مسیحا را
عارفی از منعمی کرد این سوال / کای ترا دل در پی مال و منال
سعی تو از بهر دنیای دنی / تا چه مقدار است ای مرد غنی؟
گفت افزون است از عدو شمار / کار من آن است در لیل و نهار
عارفش گفت این که بهرش در تکی / حاصلت زان چیست؟ گفتا اندکی
آنچه مقصود است ای روش ضمیر / بر نیامد زان مگر عشر عشیر
گفت عارف این که هستی روز و شب / از پی تحصیل آن در تاب و تب
شغل آن را قبله ی خود ساختی / عمر خود را بهر آن در باختی
آنچه زان میخواستی واصل نشد / مدعای تو از آن حاصل نشد
دار عقبی کو زدنیا برتر است / و ز پی آن سعی خواجه کمتر است
چون شود چیزی ترا حاصل از او؟ / خود بگو ای مرد دانا خود بگو
اره بره کنکره / کراکری مندره
در طریقت هر چه پیش سالک آید خیر اوست / بر صراط المستقیم ای دل کسی گمراه نیست
بر حق حکمی که ملک را شاید نیست / حکمی که زحکم او فزون اید نیست
هر چیز که هست آن چنان می باید / آن چیز که چنان نمیباید، نیست
احمقی دید کافری قتال / کرد از خیر او زپیر سوال
گفت هست اندر آن دو چیز نهان / که نبی و ولی ندارد آن
قاتلش غازی است در ره دین / باز مقتول او شهید گزین
نظر پاک این چنین بیند / نازنین جمله نازنین بیند
ای عین بقا درچه بقائی که نئی / در جای نئی کدام جائی که نئی
ای ذات تو از جا و جهت مستغنی / آخر تو کجائی و کجائی که نئی
گل گرچه کشد سرزنش از خار درشت / رو با تو وبر درخت خود دارد پشت
با قد تو شاخ گل مگر دعوی کرد / کش گل بطپانچه میزند غنچه به مشت
به محشر گر بپرسندت که خسرو را چرا کشتی / سرت گردم چه خواهی گفت تا منهم همان گویم؟


 بخش سوم - قسمت اول

سروی چو تو در «اوچه » و در «تته » نباشد / گل همچو رخ خوب تو البته نباشد
دوزیم ز بهر تو قبا از گل سوری / تا خلقت زیبای تو از لته نباشد
در جنت فردوس سری را نگذارند / کز داغ غلامی تواش پته نباشد
این شکل و شمایل که تو کافر بچه داری / در چین و ختا و ختن و چته نباشد
چون موی شده است از غم تو خسرو مسکین / تا همچو رقیبت خنک و گته نباشد


 بخش سوم - قسمت دوم

گر امروز آتش شهوت بکشتی بیگمان رستی / و گرنه تف این آتش ترا هیزم کند فردا
چو علم آموختی از حرص آن گه ترس اندر شب / چو دزدی با چراغ آید گزیده تر برد کالا
سخن کز روی دین گوئی، چه عبرانی چه سریانی / مکان کز بهر حق جوئی چه جابلقا چه جابلسا
شهادت گفتن آن باشد که هم زاول در آشامی / همه دریای هستی را بدان حرف نهنگ آسا
نیابی خار و خاشاکی در این ره چون به فراشی / کمر بست و به فرق استاد در حرف شهادت لا
عروس حضرت قرآن نقاب آن گه براندازد / که دارالملک ایمان را مجرد بیند از غوغا
عجب نبود گر از قرآن نصیبت نیست جز نقشی / که از خورشید جز گرمی نیاید چشم نابینا
نبینی طبع را طبعی چو کرد انصاف رخ پنهان / نیابی دیو را دیوی چو کرد اخلاص رو پیدا
چو علمت هست خدمت کن چو دانایان که زشت آمد / گرفته چینیان احرام و مکی خفته در بطحا
ست در دیده ی من خوب تر از روی سفید / روی حرفی که به نوک قلمت گشته سیاه
عزم من بنده چنان است که تا آخر عمر / دارم از بهر شرف خط شریف تو نگاه
بسا منکر که آمد تیغ در مشت / مرازد تیغ وشمع خویش را کشت
بسا دانا که از من گشت خاموش / درازیش از زبان آمد سوی گوش
من از دامن چو دریا ریخته در / گریبانم ز سنگ طفل ها پر


 بخش چهارم

زنخت گر گرفتم اندر دست / خون من ریختی و عذرم هست
زآن که هنگام رگ زدن شرط است / گوی سیمین گرفتن اندر دست
دید وقتی یکی پراکنده / زنده ای زیر جامه ای ژنده
گفتش این جامه سخت خلقان است / گفت هست آن من چنین زآن است
هست پاک و حلال و رنگین روی / نه حرام و پلید ورنگین روی
چون نجویم حرام و ندهم دین / جامه لابد نباشدم به از این

_________________________________________________________________________

 شیخ بهایی - کشکول - دفتر سوم

 بخش اول - قسمت اول

آن عرابی بشتر قانع و شیر / در یکی بادیه بد مرحله گیر
ناگهان جمعی از ارباب قبول / شب در آن مرحله کردند نزول
خواست مردانه به مهمانیشان / شتری برد به قربانیشان
روز دیگر ره پیشینه سپرد / بهر ایشان شتر دیگر برد
عذر گفتند که باقی است هنوز / چیزی از داده دوشین امروز
گفت حاشا که ز پس مانده دوش / دیک جود آورم امروز به جوش
روز دیگر به کرم داری پشت / کرد محکم، شتری دیگر کشت
بعد از آن بر شتری راکب شد / بهر کاری زمیان غایب شد
قوم چون خوان نوالش خوردند / عزم رحلت زدیارش کردند
دست احسان وکرم بگشادند / بدره زر به عیالش دادند
دور نا گشته هنوز از دیده / میهمانان کرم ورزیده
آمد آن طرفه عرابی از راه / دید آن بدره در آن منزلگاه
گفت این چیست؟ زبان بگشودند / صورت حال بر او بنمودند
خاست نیزه به کف و بدره بدوش / از پی قوم برآورد خروش
کای سفیهان خطا اندیشه / وی لئیمان خساست پیشه
بود مهمانیم از محض کرم / نه چو بیع از پی دینار و درم
داده خویش ز من بستانید / پس رواحل به ره خود رانید
ورنه تا جان بود اندر تنتان / در تن از نیزه کنم روزنتان
داده خویش گرفتند و گذشت / و آن عرابی زقفاشان برگشت
تو چه دانی قدر آب دیدگان / عاشق نانی تو چون نادیدگان
گر تو این انبان زنان خالی کنی / پر ز گوهرهای اجلالی کنی
طفل جان از شیر شیطان باز کن / بعد از آنش با ملک انباز کن
تا تو تاریک و ملول و تیره ای / دان که با دیو لعین همشیره ای
بخت آنم کو که خواب آلوده برخیزی شبی / ناله ام بشناسی و گوشی به فریادم کنی


 بخش اول - قسمت دوم

همتم بدرقه ی راه کن ای طایر قدس / که دراز است ره مقصد و من نو سفرم
رق الزجاج و رقت الخمر / و تشا کل فتشابه الامر
فکانما خمر و لا قدح / و کانما قدح و لاخمر
از صفای می و لطافت جام / درهم آمیخت رنگ جام و مدام
همه جام است و نیست گوئی می / یا مدام است و نیست گوئی جام
تنم از ضعف چنان شد که اجل جست و نیافت / ناله هر چند نشان داد که در پیرهن است


 بخش دوم - قسمت اول

نه از رحم است اگرتر ساخت جانان چشم فتان را / برای کشتن من آب داده تیغ مژگان را
هر چیز که هست، آن چنان می باید / ابروی تو گر راست بدی، کج بودی
بیا که در دل تنگ من از خزینه ی عشقت / امانتی است که روح الامین نبوده امینش
عاصی اندر خواب نام توبه نتواند شنید / گر بداند عشقبازیهای عفوش با گناه
ترا تاهست ناهموارئی در خود غنیمت دان / درشتیهای دور چرخ را کان هست سوهانش


 بخش دوم - قسمت دوم

هر کس پیش کلوخی سینه چاک / کاین کلوخ از حسن گشته جرعه ناک
باده درد آلودتان مجنون کند / صاف اگر باشد ندانم چون کند
بدی را بدی سهل باشد جزا / اگر مردی احسن الی من أساء


 بخش سوم - قسمت اول

روان است پیوسته از شهر هستی / به ملک عدم از پی هم قوافل
زود بخش سبک ستان فلک است / پیر با طبع کودکان فلک است
در سخاوت به کودکان ماند / بدهد زود و زود بستاند
نور می گیرند این استاره ها / جمله از خورشید و این دیوارها


 بخش سوم - قسمت دوم

به نان سازند مردم رام هر سگ را ولیکن تو / اگر خواهی که گردد رام نفس سگ مده نانش
از بخت بد است بی سرانجامی من / و از سستی طالع است ناکامی من
هر چند به حال خویشتن می نگرم / جمع آمده اسباب پریشانی من
فصاد به قصد آن که بردارد خون / شد تیز که نیشتر زند بر مجنون
مجنون بگریست گفت از آن می ترسم / کاید بدل خون، غم لیلی بیرون
آن چه پیش تو غیر از آن ره نیست / غایت فهم توست، الله نیست
گفتم همه ملک حسن سرمایه توست / خورشید فلک چو ذره در سایه ی توست
گفتا غلطی، زمانشان نتوان یافت / از ما تو هر آنچه دیده ای، پایه ی توست
ای عاشق و زاهد از تو در ناله و آه / نزدیک تو و دور ترا حال تباه
کس نیست که از تو جان تواند بردن / آن را به تغافل کشی این را به نگاه
پیش تر از مرتبه ی عاقلی / غافلئی بود خوش آن غافلی
ای برده به چین زلف تاب دل من / وی کشته به سحر غمزه خواب دل من
در خواب مده رهم به خاطر که مباد / بیدار شوی زاضطراب دل من


 بخش چهارم - قسمت اول

ای دل طلب علوم در مدرسه چند / تحصیل اصول و حکمت و هندسه چند؟
هر فکر به جز ذکر خدا وسوسه است / شرمی زخدا بدار این وسوسه چند؟
ای چرخ که با مردم نادان یاری / پیوسته بر اهل فضل غم می باری
هر لحظه ز تو بردل من بار غم است / گویا که از اهل دانشم پنداری
کسی که منزل او کوی یار خواهد بود، / به جز سفر به جهانش چه کار خواهد بود؟


 بخش چهارم - قسمت دوم

های و هوئی کن در این بستان که برخواهد پرید / مرغ روح از شاخسار عمر تا هی میکنی
خرامیدن لاجوردی سپهر / همی گرد برگشتن ماه و مهر
مپندار کز بهر بازیگری است / سراپرده ای این چنین سرسری است
در این پرده یک رشته بیکار نیست / سر رشته بر کس پدیدار نیست
نه زین رشته سر میتوان یافتن / نه سر رشته را میتوان یافتن
خود را بر آتش گر زند / بهر تو کس پروا مکن
قربان تمکینت شوم / می بین و سر بالا مکن
والی مصر ولایت ذوالنون / آن به اسرار حقیقت مشحون
گفت در مکه مجاور بودم / در حرم حاضر و ناظر بودم
ناگه آشفته جوانی دیدم / چه جوان، سوخته جانی دیدم
لاغر و زرد شده همچو هلال / کردم از وی ز سر مهر سؤال
که مگر عاشقی ای شیفته مرد؟ / که بدین گونه شدی لاغر و زرد؟
گفت: آری، به سرم شور کسی است / کش چو من عاشق رنجور بسی است
گفتمش: یار به تو نزدیک است؟ / یا چو شب روزت از او تاریک است؟
گفت: در خانه ی اویم همه عمر / خاک کاشانه اویم همه عمر
گفتمش: یکدل و یکدوست به تو؟ / یا ستمکار و جفا جوست به تو؟
گفت: هستیم به هر شام و سحر / به هم آمیخته چون شیر و شکر
گفتمش یار توی ای فرزانه / با تو همواره بود همخانه
سازگار تو بود در همه کار / بر مراد تو بود کارگزار
لاغر و زرد شده بهرچه ای؟ / سر به سر درد شده بهرچه ای؟
گفت: رورو که عجب بی خبری! / به کزین گونه سخن در گذری
محنت قرب ز بعد افزون است / جگر از هیبت قربم خون است
هست در قرب همه بیم زوال / نیست در بعد جز امید وصال
آتش قرب دل و جان سوزد / شمع امید روان سوزد
پیش عفوش قلت تقصیر ما تقصیر ماست / عفو بی اندازه می خواهد گناه بی حساب
منمای بدین خلق مجازی خود را / مشهور مکن به نکته سازی خود را
خود میدانی که اهل مجلس کوراند / ای شمع چه هرزه میگذاری خود را؟
با مردم چشم خود خطابت باید / با کس نه سؤال و نه جوابت باید
چشمی داری و عالمی در نظر است / دیگر چه معلم، چه کتابت باید


 بخش پنجم - قسمت اول

خسروی عاقبت اندیشی کرد / روی در قبله ی درویشی کرد
با بزرگی که در آن کشور بود / بر سر اهل صفا سرور بود
نوبتی چند به هم بنشستند / عقد پیری و مریدی بستند
برد صد تحفه ی خدمت بر پیر / هیچ از او پیر نشد تحفه پذیر
روزی از بالش زین مسند ساخت / قاصد صید سوی صحرا تاخت
باز را دیده ی بینا بگشود / کله از سر، گره از پا بگشاد
کرد آن باز رها کرده ز قید / متعاقب دو سه مرغابی صید
صید را از خم فتراک آویخت / جانب پیر جنیبت انگیخت
بندگی کرد که ای خاص خدای / پاک لقمه است بر این روزه گشای
هست از این طعم در این منزلگاه / پنجه ی کسب خلایق کوتاه
پیر خندید که ای پاک نهاد / نامت از لوح بقا باک مباد
جره بازت که شکاری فکن است / جیره از جوجه ی هر پیرزن است
رخشت این ره که بپایان بردست / جو، زتوزیع گدایان خورده است
نیروی بازوی صید اندازت / باشد از دست ستم پردازت
چشمه کز سنگ تراود پاک است / تیره از رهگذر گلخاکست
هر که آلوده به گل رهگذرش / کی ز گل پاک بود آبخورش
نیز از هم آن است: / چارده ساله بتی بر لب بام
چون مه چارده در حسن تمام / بر سر سر و کله گوشه شکست
بر گل از سنبل تر سلسله بست / داد هنگامه ی معشوقی ساز
شیوه ی جلوه گری کرد آغاز / آن فروزان چو مه در برو بوم
بر در وبامش اسیران چو نجوم / ناگهان پشت خمی همچو هلال
دامن از خون چو شفق مالامال / کرد در قبله ی او روی امید
ساخت فرش ره او موی سفید / گوهر اشک به مژگان میسفت
وز دو دیده گوهرافشان میگفت / کی پری با همه فرزانگیم
نام رفت از تو به دیوانگیم / لاله سان سوخته ی دام توام
سبزه وش پی سپر باغ توام / نظر لطف به عالم بگشای
زنگ اندوه زجانم بزدای / نوجوان حال کهن پیر چو دید
بوی صدق از نفس او نشنید / گفت کای پیر پراکنده نظر
رو بگردان به قفا بازنگر / که در آن منظره گلرخساری است
که جهان از رخ او گلزاری است / او چو خورشید فلک، من ماهم
من کمین بنده ی او، او شاهم / عشقبازان چو جمالش نگرند
من که باشم که مرا نام برند / پیر بیچاره چو آن سو نگریست
تا ببیند که در آن منظره کیست / زد جوان دست و فکند از بامش
داد چون سایه به خاک آرامش / کآنکه با ماره سودا سپرد
نیست لائق که دگر جا نگرد / هست آئین دوبینی زهوس
شب دراز و دل جمع و پاسبان در خواب / چه سجده ها که بر آن خاک در توان کردن
زاهد نکند گنه که قهاری تو / ما غرق گناهیم که غفاری تو
او قهارت خواند و ما غفارت / آیا به کدام نام خوش داری تو؟
رندان گاهی ملک جهان می بازند / گاهی به نگاهی دل و جان می بازند
این طور قماردانه چند ست و نه چون / هر طور برآید آن چنان می بازند


 بخش پنجم - قسمت دوم

مطلوب جامی از طلبم گفته ای که چیست؟ / مطلوب او همین که دهد جان در این طلب
هر مائده که دست ساز فلک است / یا بی نمک است یا سراسر نمک است
مائیم و پیر میکده و ذکر خیر او / امید ما به اوست، که داریم غیر او؟
آباد خرابات زمی خوردن ماست / خون دو هزار توبه در گردن ماست
گر من نکنم گناه، رحمت که کند / آرایش رحمت از گنه کردن ماست
تو مگو ما را بدان شه بار نیست / با کریمان کارها دشوار نیست
ما با می و مستی سر تقوی داریم / دنیا طلبیم و میل عقبی داریم
کی دینی و دین هر دو بهم جمع شوند / این است که ما نه دین نه دنیا داریم
ای عزیز مصر در پیمان درست / یوسف مظلوم در زندان تو است
در خلاص او یکی خوابی ببین / زود فالله یحب المحسنین
جبری است که اختیار می زاید از او / ور عکس کنی قضیه ی شاید از او
چه جبر و چه اختیار، مختار یکی است / لیکن هر دو اختیار می آید از او

_________________________________________________________________________

 شیخ بهایی - کشکول - دفتر چهارم - قسمت اول

 بخش اول - قسمت اول

سربر آور که وقت بیگه شد / تو به خوابی و کاروان بگذشت
دلدار اگر به دام خویشم فکند / وز نو نمکی بر دل ریشم فکند
ترسم به غلط ربوده باشد دل را / بیند که همان دل است، بیشم فکند
بر روی دلم نواخت یک زمزمه عشق / زان زمزمه ام زپای تا سر همه عشق
حقا که به عهدها نیایم بیرون / از عهده ی حق گزاری یکدمه عشق
ای تازه گل به ناز پرورده من / وی آفت جان بر لب آورده ی من
خواهم که ترا خدای رحمی بدهد / تا بگذری از گناه ناکرده ی من
زاهد بودم ترانه گویم کردی / سرگشته ی بزم و باده جویم کردی
سجاده نشین با وقاری بودم / ازیچه ی کودکان کویم کردی
در کوی خودت مسکن و ماوی دادی / در بزم وصال خود مرا جای دادی
القصه به صد کرشمه و ناز مرا / عاشق کردی و سر به صحرا دادی
حدیث عقل در ایام پادشاهی عشق / چنان شده است که فرمان حاکم معزول
در بزم تو ای شمع منم زار و اسیر / در کشتن من هیچ نداری تقصیر
با غیر سخن کنی که از رشک بسوز / سویم نکنی نگه که از غصه بمیر
رویت که زباده لاله می روید از او / و زتاب شراب ژاله می روید از او
دستی که پیاله ای ز دست تو گرفت / گر خاک شود، پیاله می روید از او
جانی دگر نماند که سوزم زدیدنت / رخساره در نقاب زبهر چه میکنی؟
بی حجابانه درآ از در کاشانه ی ما / که کسی نیست بجز درد تو در خانه ی ما
شنیدستم که روزی کرد لیلی / به قصد فصد سوی نیش میلی
چو زد لیلی به حی نیش از پی خون / به هامون رفت خون از دست مجنون
کرد پیری عمر او هشتاد سال / از حکیمی حال ضعف خود سئوال
گفت دندانم زخوردن گشته سست / ناید از وی شغل خاییدن درست
منتی باشد ز تو بر جان من / گربری این سستی از دندان من
گفت با او پیر دانشور حکیم / کای دلت از محنت پیری دونیم
چاره ضعیف پس هشتاد سال / جز جوانی نیست وین باشد محال
رشته ی دندان تو گردد قوی / گر از این هشتاد، چل واپس روی
لیک چون واپس شدن مقدور نیست / گربه این سستی بسازی دور نیست
چون اجل از تن جدایی بخشدت / از همه سستی رهائی بخشدت
بود که بیند و رحمی نماید ای همدم / زگریه پاک مکن چشم خونفشان مرا


 بخش اول - قسمت دوم

ای به پهلوی تو دل در پرده / سر از این پرده برون ناورده
یکدم از پرده ی غفلت به درآی / باشد این راز شود پرده گشای
نیست این پیکر مخروطی دل / بلکه هست این قفس طوطی دل
گر تو طوطی زقفس نشناسی / بخدا ناس نئی نسناسی
دل شه خرگهی است این خرگاه / نام خرگه ننهد کس بر شاه
شه دگر باشد و خرگاه دگر / ترک خرگه کن و بر شاه نگر
غنچه ی دل چو شگفتن گیرد / در وی آفاق نهفتن گیرد
عالم و عالمیان در وی گم / همچو یک قطره ی نم در قلزم
تن به جان زنده و جان زنده به دل / نیست هر جانور ارزنده به دل
زنده بودن به دل از محرمی است / این هنر خاصیت آدمی است
این که در پهلوی چپ می بینی / به اگر پهلو از او در چینی
راستی جوی که در پهلویش / دل و جان زنده شود از بویش
دل شود زنده زبی خویشتنی / نه زپر مکری و بسیار فنی
به اگر حاصل خود را سوزی / که به تحصیل چراغ افروزی
به چراغی چه شوی روی براه / که کند دودیت خانه سیاه
کسی کو آدمی را کرد بنیاد / کجا گنجد به وهم آدمی زاد
نه دانا زان خبر دارد نه اوباش / که فکر هر روان آمد چو خفاش
تو شوخی بین که ادراک اندرین راه / نظر می افکند با چشم کوتاه
حرف الهی چو برآرد علم / زهره قلم را که نگردد قلم
معرفت ار جوید از این پرده باز / شحنه ی غیرت کندش سنگسار
ور کند اندیشه برین دو ستیز / دست سیاست زندش تیغ تیز
حرف کمالش ز خط کبریا / مهر زده بر دهن انبیاء
با صفتش پرده نشیننده تر / گورتر آن چشم که بیننده تر
گفت لیلی را خلیفه کان توئی / کز تو مجنون شد پریشان و غوی
از دگر خوبان تو افزون نیستی / گفت: خامش، چون تو مجنون نیستی
مرد نئی گر همه دل خون نئی / لاف محبت چه زنی چون نئی
با تو چه ضایع کنم افسون عشق / مرده دلی قابل افسون نئی
بلهوسی گفت به لیلی به طنز / رو که چنین قابل و موزون نئی
لیلی از این حال بخندید و گفت / با تو چه گویم که تو مجنون نئی
ای «حسن » احوال تو دیگر شده است / آنچه تو اول بدی اکنون نئی
آن ها که ربوده ی الستند / از عهد الست باز مستند
تا شربت بیخودی چشیدند / از بیم و امید باز رستند
چالاکی شدند پس بیک گام / از از جوی حدوث باز جستند
اندر طلب مقام اصلی / دل در ازل و ابد نبستند
خانی زخود و به دوست باقی / این طرفه که نیستند و هستند
این طایفه اند اهل توحید / باقی همه خویشتن پرستند
اگر بودی فلک را اختیاری / گرفتی یک زمان جا و قراری
ز ما صد بار سرگردان تر است او / ز ما در کار خود حیران تر است او
یک یک هنرم بین و گنه ده، ده بخش / جرم من خسته جسته الله بخش
از باد فنا آتش کین بر مفروز / ما را به سر خاک رسوا لله بخش
چو از مژگان فشانی قطره ی آب / چو آتش افکند در جان من تاب
ز معجزهای حسن توست دانم / که از آب افکنی آتش به جانم
فریاد که هر طایر فرخنده که دیدم / صیاد زمرغان دگر بسته ترش داشت
دارد ز خدا خواهش جنات نعیم / زاهد به ثواب و من به امید عظیم
من دست تهی می روم او تحفه بدست / تا زین دو کدام خوش کند طبع سلیم


 بخش دوم - قسمت اول

جام یاقوت و شراب لعل خاصان را رسد / بینوایان را نظر بر رحمت عام است و بس
منزل مقصود دور است ای رفیق راه وصل / باش تا مسکین لسانی خاری از پا برکشد
ساقی بیا که عشق ندا می کند بلند / کان کس که گفت قصه ی ما هم زما شنید
دست او طوق گردن جانت / سر برآورده از گریبانت
به تو نزدیک تر ز حبل ورید / تو در افتاده در ضلال بعید
چند گردی بگرد هر سر کوی / درد خود را دوا هم از خود جوی
لانهنگی است کاینات آشام / عرش تا فرش در کشیده به کام
هر کجا کرده آن نهنگ آهنگ / از من و ما نه بوی ماند و نه رنگ
نقطه ای زین دوایر پرکار / نیست بیرون ز دور این پرگار
چه مرکب در این فضا چه بسیط / هست حکم فنا به جمله محیط
بلکه مقراض قهرمان حق است / قاطع وصل کلما حق است
هندوی نفس راست غل دو شاخ / تنگ کرده برو جهان فراخ
میبرد تا به خدمت ذوالمن / کشکشانش دو شاخه در گردن
دو نهال است رسته از بیخ / میوه شان نفس و طبع را توبیخ
کرسی لامثلثی است صغیر / اندرو مضمحل جهان کبیر
هر که رو از وجود محدث تافت / ره به کنجی از آن مثلث یافت
عقل داند زتنگی هر کنج / که در او نیست ما و من را گنج
بوحنیفه چه در معنی سفت / نوعی از باده را مثلث گفت
هست بر رای او بشرح هدی / آن مثلث مباح و پاک ولی
این مثلث به کیش اهل فلاح / واجب و مفترض بود نه مباح
زان مثلث هر آن که زد جامی / شد زمستی زبون هر خامی
زین مثلث هر آن که یک جرعه / خورد بختش بنام زد قرعه
جرعه ی راحتش به جام افتاد / قرعه ی دولتش به نام افتاد
دارد از لافروغ نور قدم / گرچه لاداشت تیرگی عدم
چون کند لا بساط کثرت طی / دهه الا زجام وحدت می
تو پنداری که عالم جز همین نیست / زمین و آسمانی غیر از این نیست
چو آن کرمی که در گندم نهان است / زمین و آسمان او همان است
نوبهاران خلیفه در بغداد / بزم عشرت به طرف دجله نهاد
داشت در پرده ی شاهدی نوخیز / در ترنم زپسته شکر ریز
چون گرفتی چو زهره در برچنگ / چنگ زهره فتادی از آهنگ
با غلام خلیفه کز خوبی / بود مهر سپهر محبوبی
داشت چندان تعلق خاطر / که نبودی به حال خود ناظر
هر دو مفتون یکدگر بودند / بلکه مجنون یکدگر بودند
بودشان صدنگاهبان بر سر / مانع وصلشان زیکدیگر
طاقت ماه پردگی شد طاق / زآتش اشتیاق و داغ فراق
از پس پرده خوش نوائی ساخت / چنگ را بر همان نوا بنواخت
کرد قولی به عشقبازی ساز / پس بر آن قول برکشید آواز
کآخر ای چرخ بیوفائی چند / روح کاهی و عمر سائی چند
هرگز از مهر تو نگشتم گرم / شرم می آیدم زکار تو شرم
به که یکدم به خویش پردازم / چاره ی کار خویشتن سازم
بود در پرده دلبری دیگر / همچو او پرده ساز و رامشگر
گفت هر سو کسان به غمازی / چاره ی خود چگونه می سازی
پرده از پیش چاک زد که چنین / شد چو ماهی و ماه دجله نشین
همچو مه خویش را در آب انداخت / همچو ماهی به غوطه خواری ساخت
بود استاده آن غلام آن جا / جانی از هجر تلخکامی آن جا
خویشتن را چو وی در آب افکند / کرد ساعد به گردنش پیوند
دست در گردن هم آورده / رخ نهفته هر دو در پرده
هر دو رستند از منی و توئی / دست شستند از غبار دوئی
جامی آئین عاشقی این است / مهر این است و مابقی کین است
گر، به دریای عشق داری روی / همچو اینان زخویش دست بشوی


 بخش دوم - قسمت دوم

باشد ابن الوقت، صوفی، ای رفیق / نیست فردا گفتن از شرط طریق
آن را که دل از عشق مشوش باشد / هر قصه که گوید همه دلکش باشد
تو قصه ی عاشقان همی کم شنوی / بشنو بشنو که قصه شان خوش باشد
ز یک جوی اگر روضه ای آب خورد / بروید از او سنبل و خار و ورد
نه این یک بود سرخ و آن یک سیاه / از این سان بود فیض الطاف شاه
ز عشقی که شدی عاشق خسته زرد / بود روی معشوق از آن همچو ورد
بلی، آن زمین تابه ایوان عرش / مقیمان کرسی، نزیلان فرش
ز یک می همه مست گشتند لیک / بود در میان فرق ها نیک نیک
ز مهری که شد زعفران زرد او / بود سرخی لاله و ورد از او
به قدر ظروف و اوانی خویش / برند آب از این بحر ذاخر، نه بیش
رفت آن که چشم راحت خوش می غنود ما را / عشق آمد و برآورد از سینه دود ما را
امروز کو که بیند سرمست و بت پرستیم / آن کو به نیک نامی دی می ستود ما را
ممکن نگشت ما را توبه ز خوبرویان / گیتی به محنت و غم چند آموزد ما را
گذشت یار تغافل کنان ز ما اهلی / چه بی زبان شده ای، نامراد آهی کن
دی زلف عبیر بیز عنبر سایت / از طرف بناگوش سمن سیمایت
افتاده به پای تو به زاری می گفت / سر تا پایم فدای سرتاپایت
گفت پیغمبر که معراج مرا / نیست بر معراج یونس اجتبا
آن من بر چرخ و آن او به شیب / زان که قرب حق برون است از حسیب
قرب نی بالا نه پستی رفتن است / قرب حق از حبس هستی رستن است
از سادگی و سلیمی و مسکینی / وز سرکشی و تکبر و خودبینی
در آتش اگر نشانیم، بنشینم / بر دیده اگر نشانمت ننشینی
در وعده گاه وصل تو دل را قرار نیست / تمکین صبر و حوصله ی انتظار نیست
صد زخم بر تنم بود از ضرب تیغ عشق / اما یکی زمعجز عشق آشکار نیست
کشته بینندم و قاتل نشناسند که کیست / کاین خدنگ از نظر خلق نهان می آید
مستغرق فراقم و جویای وصل یار / کشتی شکسته چشم امیدش به ساحل است
گفتم چگونه می کشی و زنده می کنی؟ / از یک جواب کشت و جواب دگر نداد
زیر بار هجر بیمار است دل / وین تغافل های تو سرباری است
دی در حق ما یکی بدی گفت / دل را زغمش نمی خراشیم
ما نیز نکوئیش بگوئیم / تا هر دو دروغ گفته باشیم
«نظام » بی نظام ار کافرم خواند / چراغ کذب را نبود فروغی
مسلمان خوانمش زیرا که نبود / مکافات دروغی جز دروغی


 بخش سوم - قسمت اول

رقیب گفت بدین در چه میکنی شب و روز / چه میکنم؟ دل گم گشته باز می جویم
دلم از صومعه و صحبت شیخ است ملول / یار ترسا بچه و خانه ی خمار کجاست؟
جاء البرید مبشرا / من بعد ما طال المدی
ای قاصد جانان ترا / صد جان و دل بادا فدا
بالله خبر نی بما / قد قال جیران الحمی
حرف دروغی از لب / جانان بگو بهر خدا
یا ایها الساقی ادر / کاس المدام خانها
مفتاح ابواب النهی / مشکوه انوار الهدی
قد ذاب قلبی یا بنی / شوقا الی اهل الحمی
خوش آن که از یک جرعه می / سازی مرا از من جدا
هذا الربیع اذاتی / یا شیخ قل حتی متی
منع من محنت زده / زان باده ی محنت زدا
قم یا غلام و قل لنا / الدیر این طریقه؟
فالقلب ضیع رشده / و من المدارس ما اهتدی
قل للبهائی الممتحن / داو الفواد من المحن
بمدامة انوارها / تجلو عن القلب الصدی
از هستی خویش تا تو غافل نشوی / هرگز به مراد خویش واصل نشوی
از بحر ظهر تا به ساحل نشوی / در مذهب اهل عشق کامل نشوی
می شد اندر حشم و حشمت و جاه / پادشه وار وزیری در راه
گرد او حلقه مرصع کمران / موکبش ناظم عالی گهران
دیدن حشمت او باده اثر / چشم نظارگیان مست نظر
هر که آن دولت و حشمت نگریست / بانک برداشت که این کیست، این کیست؟
بود چابک زنی آن جا حاضر / گفت: تا چند که این کیست آخر؟
رانده ای از حرم قرب خدای / کرده در کوکبه ی دوران جای
خورده از شعبده ی دهر فریب / مبتلا گشته به این زینت و زیب
زیر این دایره ی پر خم و پیچ / مانده ای از همه محروم به هیچ
آمد آن زمزمه در گوش وزیر / داشت در سینه دلی پند پذیر
در هدف کارگر آمد تیرش / صید شد کوه سپر نخجیرش
همه اسباب وزارت بگذاشت / به حرم راه زیارت برداشت
بود تا بود در آن پاک حریم / همچو پاکان بدل پاک مقیم
ای خوش آن جذبه که ناگاه رسد / ناگهان بر دل آگاه رسد
صاحب جذبه ز خود باز رهد / وز بد و نیک ز خود باز رهد
جای در کعبه ی امید کند / روی در قبله ی جاوید کند
از آن اندیشه کن کاین جان بدبخت / بزندان فراموشان کشد رخت
کسی کو از تو بسیار آورد یاد / همی گوید که مسکین آدمیزاد
هر چه مفهوم عقل و ادراک است / ساحت قدس او از آن پاک است
بوریاباف اگرچه بشکافد / مو به صنعت، حریر کی بافد؟
سود و زیان و مایه چو خواهد شدن ز دست / از بهر این معامله غمگین مباش و شاد
یادت به دست باشد اگر دل نهی به هیچ / در معرضی که تخت سلیمان رود به باد
حافظ گرت زپند حکیمان ملالت است / کوته کنیم قصه که عمرت دراز باد


 بخش سوم - قسمت دوم

چشم عقل و علم کور از شهوت است / دیو پیش دیده حور از شهوت است
راه شهوت پر گل و لای بلاست / هر که افتاد اندر آن گل برنخاست
از می شهوت چو یک جرعه چشی / در مذاق تو نشیند زان خوشی
آن خوشی در بینیت گردد مهار / در کشاکش داردت لیل و نهار
چاره نبود اهل شهوت راز زن / صحبت زن هست بیخ عمر کن
بر درخوان عطای ذوالمنن / نیست کافر نعمتی بدتر ز زن
گر دهی صد سال زن را سیم و زر / پای تا سر گیری او را در گهر
هم به وقت چاشت هم هنگام شام / خوانش آرائی به گوناگون طعام
چون شود تشنه ز جام گوهری / آبش از سرچشمه ی خضر آوری
میوه خواهد چون ز تو همچون شهان / ناریزد آری و سیب اصفهان
چون فتد در داوری در تاب و پیچ / جمله اینها پیش او هیچ است هیچ
گویدت کای جان گداز عمر کاه / هیچ خیر از تو ندیدم هیچ گاه
در جهان از زن وفاداری که دید؟ / غیر مکاری و عیاری که دید؟
سال ها دست اندر آغوشت کند / چون بتابی رو فراموشت کند
گر تو پیری یار دیگر بایدش / همدم دیگر قوی تر بایدش
چون جوانی آید او را درنظر / جای تو خواهد که او بندد کمر
بود همچون بوم زاغی روز کور / جا گرفته بر لب دریای شور
بود از دریای شور آبشخورش / دادی آن شو را به طعم شکرش
از قضا مرغی حواصل نام او / حوصله سرچشمه ی انعام او
سایه ی دولت بر فرق او فکند / نامدش شورابه ی دریا پسند
گفت پیش آ ای ز شوری در گله / کآب شیرینت دهم از حوصله
گفت ترسم آب شیرین چون چشم / طعم آب شور گردد ناخوشم
طبع من ز آبشخور دریای شور / زآب شیرین مانم و گردم نفور
در میان هر دو مانم تشنه لب / بر لب دریا نشسته روز و شب
به که هم سازم به آب شور خویش / تا نیاید رنج بی آبیم پیش
ای چو گلت جیب به چنگ خسان / دامن صحبت بکش از ناکسان
گرچه ز آغاز گشادت دهند / عاقبت الامر به بادت دهند
گر بود اندر بن غاریت جای / حلقه ی مارت شده زنجیر پای
به که به هر حلقه نهی پای خویش / محفل هر سفله کنی جای خویش
ور شده ای در کمر کوه و سنگ / کرده میان منطقه دم پلنگ
به که دورنگان منافق سیر / پیش تو بندند به خدمت کمر
اول فطرت که پدید آمدی / از همه کس فرد و وحید آمدی
عاقبت کار کز این جا روی / از همه شک نیست که تنها روی
این همه بند و گره از بهر کیست / وین همه آمیزش و پیوند چیست؟
هر که به مشغولیت اندر ره است / غول ره تست، خدا آگه است
پای وفا در ره غولان مدار / روی به بیغوله ی تنهائی آر
ور نبود از دل سودائیت / طاقت بیغوله ی تنهائیت
خیز و قدم نه به ره رفتگان / رو سوی آرامگه خفتگان
یاد کن از عهد فراموششان / نکته شنو از لب خاموششان
پر شده شان بین زغبار استخوان / کحل بصیرت کن از آن سرمه دان
منزلشان بین به ته سنگ تنگ / کوب سر افعی غفلت به سنگ
زپیری سست خیز سال فرسود / چو طفلان زود خشم و دیر خشنود
بود از پوست رگ چون چنگ بسته / دهن بی آب و دندان زنگ بسته
ز پر گفتن لعاب از لب روانش / مگس ریده فراوان در دهانش
سری چون پوستین کهنه پشمین / رخی چون فوطه پیچیده برچین
دو ساق و پشت پاهای فسرده / چو غوک خشک پیش مار مرده
کلاه کافری بر سر چو دیگی / ز دقیانوس مانده مرده ریگی
ملک را بود زنگی پاسبانی / ترش رخساره ای، کج مج زبانی
چو دیو دوزخ از عفریت روئی / چو زاغ کهنه از بسیار گوئی
شکم چون دیگدان آتش اندود / دهن چو وامداری دیر خشنود
خصومت پیشه ای، ابلیس خوئی / عوامی مشت خواری، جنگجوئی
کنه در سبلتش بیضه نهاده / به موی سبلتش رشگ اوفتاده
عید و هر کس را ز یار خویش چشم عیدی است / چشم ما پر ز اشگ حسرت، دل پر از نومیدی است
به غبار، گرد روی تو خطی نوشته دیدم / که به حسن از آنچه بوده ی، شده ای هزار چندان


 بخش چهارم - قسمت اول

ای در اسباب جهان پای تو بند / مانده از راه بدین سلسله چند
بگسل از پای خود این سلسله را / باشد از پی برسی قافله را
قافله پی به مسبب برده / تو در اسباب قدم افشرده
عنکبوت ار نئی از طبع دنی / تار اسباب به هم چند تنی
تا کند روز جهان افروزی / هیچ روزی نبود بی روزی
یاد میکن که چسان مادر تو / بود عمری صدف گوهر تو
داشت بی خواست مهیا خورشت / داد از خون جگر پرورشت
از شکم، جا به کنارش کردی / شیر صافیش ز پستان خوردی
چون توانا شدی از قوه ی شیر / گشتی از کاسه و خوان قوت پذیر
خوردی از مائده ی بهروزی / سال ها بی غم روزی، روزی
غم روزیت چو در جان آویخت / آبت از دیده و از دل خون ریخت
دست تا چون به میان آوردی / کار خود را به زیان آوردی
زنده دلی از صف افسردگان / رفت به همسایگی مردگان
حرف فنا خوانده ز هر لوح خاک / روح بقا جست ز هر روح پاک
کارشناسی پی تفتیش حال / کرد از او بر سر راهی سؤال
کاین همه از زنده رمیدن چراست؟ / رخت سوی مرده کشیدن چراست؟
گفت بلندان به مغاک اندرند / پاک نهادان ته خاک اندرند
مرده دلانند بروی زمین / بهر چه با مرده شوم همنشین
همدمی مرده دهد مردگی / صحبت افسرده دل افسردگی
زیر گل آنان که پراکنده اند / گرچه به تن مرده به دل زنده اند
مرده دلی بود مرا پیش از این / بسته ی هر چون و چرا پیش از این
زنده شدم از نظر پاکشان / آب حیات است مرا خاکشان
ذکر، گنج است، گنج پنهان به / جهد کن، داد ذکر پنهان ده
به زبان گنگ شو، به لب خاموش / نیست محرم بدین معامله گوش
به دل و جان نهفته گوی که دیو / نبرد پی بدان به حیله و ریو
هیچ کس مطلع مساز بدان / تا نیفتد ز عجب رخنه در آن
گر تأمل کنی در این کلمه / بنگری حال حرفهاش همه
بی گمان دائمت بآن گروی / که یکی نیست زان میان شنوی
وین اشارت بدان بود که مدام / بایدش در حریم سر مقام
این سبق پیشه کن چه روز و چه شب / بی فغان زبان و جنبش لب
نیست در لااله الا الله / در حقیقت به جز سه حرف اله
جمله اجزای این خجسته کلام / شد ز تکرار این حروف تمام
گر بجوئی در این کلام شگرف / غیر از این حرف ها نیابی حرف
این سه حرفند کاختلاف جهات / کرده آن را به صورت کلمات
کلماتی که گشت از آن حاصل / زان میان شد، مرکب کامل
پس در این جمله لفظها میپیچ / غیر از اسم اله نبود هیچ
همچنین معنیش که اصل اصول / اوست در اصطلاح اهل وصول
در همه بطن های امکانی / چه مجرد، چه جسم و جسمانی
سریان دارد و ظهور اما / سریانی برون زگردش ما
زاختلاف تنوعات و شؤون / می نماید جمال گوناگون
می کند در همه مراتب سیر / مختفی در حجاب صورت غیر
بلکه محو است صورت اغیار / لیس فی الدار غیره دیار
صلای باده زد پیر خرابات / بیا ساقی که فی التأخیر آفات
سلوک راه عشق از خود رهائی است / نه قطع منزل و طی مقامات
جهان مرآت حسن شاهد ما است / فشاهد وجهه فی کل مرآت
مزن بیهوده لاف عشق جامی / فان العاشقین لهم علامات
خواهم اندر عقبش رفت به یاران عزیز / شخصم ار باز نیاید، خبرم باز آید
ناز پرورد تنعم نبرد راه به دوست / عاشقی شیوه ی رندان بلاکش باشد
ز مرغ صبح ندانم که سوسن آزاد / چه گوش کرد که باده زبان خموش آمد
چه جای صحبت نامحرم است مجلس انس / سر پیاله بپوشان که خرقه پوش آمد
زخانقاه به میخانه می رود حافظ / مگر زمستی زهد و ریا به هوش آمد
دیروز چنان وصال جان افروزی / امروز چنین فراق عالم سوزی
افسوس که در دفتر عمرم ایام / آن را روزی نویسد این را روزی
طاعت ناقص من موجب غفران نشود / راضیم گر مدد علت عصیان نشود
مرحبا ای عشق خوش سودای ما / ای طبیب جمله علتهای ما
ای دوای نخوت و ناموس ما / ای تو افلاطون و جالینوس ما
هر آنچه دور کند مر تو را زدوست بد است / بهر چه روی نهی بی وی ارنکوست، بد است
فراق یار اگر اندک است، اندک نیست / درون دیده اگر نیم تار موست، بد است
خدمت مولوی چه صبح و چه شام / کرده اندر کتابخانه مقام
متعلق دلش به هر ورقی / در خیالش زهر ورق سبقی
نه شبش را فروغی از مصباح / نه دلش را گشادی از مفتاح
نه بجانش طوالع انوار / تافته از مطالع اسرار
کرده کشاف بر دلش مستور / نور کشف و شهود و ذوق حضور
از مقاصد ندیده کسب نجات / بی خبر از مواقف عرصات
از هدایت فتاده در خزلان / وز بدایت نهایتش حرمان
بی فروغ وصول، تیره و تار / از فروغ واصول کرده شعار
گرد خانه کتاب های سره / از خری همچو خشت کرده خره
سوی هر خشت ازاو چو رو کرده / در فیضی به رخ برآورده
قصر شرع نبی و حکم نبی / جز به آن خشتها نکرده بنی
زان به مجلس زبان چه بگشاید / سخنش جمله قالبی آمد
صد مجلد کتاب بگشاده / در عذاب مخلد افتاده
سر بر اندیشه های گوناگون / لب پر افسانه دل پر از افسون
این بود سیرت خواص انام / چون بود حال عام کالانعام
عام را خود ز شام تا به سحر / نیست جز خواب و خورد کار دگر
صلح و جنگش برای این باشد / نام و ننگش برای این باشد
سخن از دخل و خرج خواند و بس / شهوت بطن و فرج راند و بس
همتش نگذرد زفرج و گلو / داند از امر، فانکحوا وکلوا


 بخش چهارم - قسمت دوم

هزاران چاره ضایع گشت و یک دردم نشد ساکن / کنون درد دگر از پهلوی هر چاره ای دارم
تا از ره و رسم عقل بیرون نشوی / یک ذره از آنچه هستی افزون نشوی
یک لمعه زروی لیلیت بنمایم / عاقل باشم اگر تو مجنون نشوی
هر دم زجهان عشق سنگی / بر شیشه ی نام و ننگم آید
چون اندیشم زهستی ی تو / از هستی خویش ننگم آید
شادم که داد وعده به فردای محشرم / کانروز هیچ وعده به فردا نمی رسد
افغان برآمد از هر طرف / کان مه خرامان در رسد
کآو از بلبل خوش بود / چون گل به بستان در رسد
امروز میرم پیش تو / تا شرمسار من شوی
ورنه چه منت جان من / فردا چو فرمان در رسد
آمد خیالت نیمه شب / جان دادم و گشتم خجل
خجلت رسد درویش را / ناگه چو مهمان در رسد
شب ها من زار زبون / باشم ز هجران بی سکون
هستم میان خاک و خون / تا شب به پایان در رسد
بعد از عمری که میهمان آمده ای / من بی خبر و تو ناگهان آمده ای
در خورد تو نیست نیم جانی که مراست / اما چه کنم که بی گمان آمده ای
هر کس که به دور فلک حادثه زای / یک دم به مراد دل نشست از سر و پای
رقاص ز بهر نظارگیان / دستش بگرفت و گفت بالا بنمای
این قضا را گونه گون تصریف هاست / چشم بندش یفعل الله مایشا است
گر شود ذرات عالم پیچ پیچ / باقضای اسمان هیچ اند، هیچ
چون قضا بیرون کند از چرخ، سر / عاقلان گردند جمله کور و کر
قبله ای برخاستی گر ازحباب / آخر این خیمه است بس واهی طناب
این جهان و اهل آن بی حاصل اند / هر دو اندر بی وفائی یکدل اند
زاده ی دنیا چو دنیا بی وفاست / گرچه رو آرد به تو آن رو قفا است
نفس بد عهد است، زان رو کشتنی است / او دنی و قبله گاه او دنی است
نفس ها را لایق است این انجمن / مرده را در خور بود گور و کفن
نفس اگرچه زیرک است وخرده دان / قبله اش دنیاست او را مرده دان
این هنرهای دقیق و قال و قیل / قوم فرعون اند، اجل چون آب نیل
سحرهای ساحران آن جمله را / مرگ چو بی دان که آن شد اژدها
جادوئی ها را همه یک لقمه کرد / یک جهان پر شب بد، آن را روز خورد
نور از آن خوردن نشد افزون و بیش / بل همان نور است کان بوده است پیش
هست افزونی او را بی دلیل / کو بود حادث به علت ها علیل
چون زایجاد جهان افزون نشد / آنچه اول او نبود اکنون نشد
انیس کنج تنهائی کتاب است / فروغ صبح دانائی کتاب است
بود بی مزد و منت اوستادی / زدانش بخشدت هر دم گشادی
ندیمی، مغزداری، پوست پوشی / به سر کار گویای خموشی
درونش همچو غنچه از ورق پر / به قیمت هر ورق زان یک طبق زر
عماری کرده از رنگ ادیم است / دو صد گل پیرهن در وی مقیم است
همه مشکین عذاران توی بر توی / زبس رقت نهاده روی بر روی
زیک زنگی همه همروی و هم پشت / گرایشان را زند کس بر لب انگشت
گهی اسرار قرآن باز گویند / که از قول پیمبر راز گویند
گهی باشند چون صافی درونان / به انواز حقایق رهنمونان
گهی آرند در طی عبارت / به حکمت های یونانی اشارت
گهیت از رفتگان تاریخ خوانند / گه از آینده اخبارت رسانند
گهی ریزندت از دریای اشعار / به جیب عقل گوهرهای اسرار
به هر یک زین مقاصد چون نهی گوش / مکن از مقصد اصلی فراموش


 بخش پنجم - قسمت اول

صوفیان کبود پوش همه / از غم دوست در خروش همه
آتش اندر دل و هوا در جان / کرده بر خاک آب دیده روان
سحرم هاتف میخانه به دولت خواهی / گفت باز آی که دیرینه ی این درگاهی
همچو جم جرعه ی می خور که ز سر ملکوت / پرتو جام جهان بین دهدت آگاهی
بردر میکده رندان قلندر باشند / که ستانند و دهند افسر شاهنشاهی
خشت زیر سر و بر تارک هفت اختر پای / دست قدرت نگر و منصب صاحب جاهی
قطع این مرحله بی همرهی خضر مکن / ظلمات است بترس از خطر گمراهی
طفل هستی عشق اند آدمی و پری / ارادتی بنما تا سعادتی ببری
می صبوح و شکر خواب صبحدم تا چند / به آه نیم شبی کوش و گریه ی سحری
بکوش خواجه و از عشق بی نصیب مباش / که بنده را نخرد کس به عیب بی هنری
زهجر و وصل تو در حیرتم چه چاره کنم / نه در برابر چشمی نه غایب از نظری
عمر بگذشت به بی حاصلی و بلهوسی / ای پسر جام میم ده که به پیری برسی
چه شکرهاست در این شهر که قانع شده اند / شاهبازان طریقت به شکار مگسی
دوش در خیل غلامان درش می رفتم / گفت: ای بیدل بیچاره تو یار چه کسی؟
بال بگشا و صفیر از شجر طوبی زن / حیف باشد چو تو مرغی که اسیر قفسی
کاروان رفت و تو در خواب و کمینگه در پیش / وه که بس بیخبر از غلغل بانگ جرسی
شیر خدا شاه ولایت علی / صیقلی شرکت خفی و جلی
روز احد چون صف هیجا گرفت / تیر مخالف به تنش جاگرفت
غنچه پیکان به گل او نهفت / صد گل محنت ز گل او شکفت
روی عبادت سوی محراب کرد / پشت به درد سر اصحاب کرد
خنجر الماس چو بنداختند / چاک به تن چون گلش انداختند
غرقه به خون غنچه زنگارگون / آمد از آن گلشن احسان برون
گل گل خونش به مصلی چکید / گشت چو فارغ زنماز آن بدید
این همه گل چیست ته پای من / ساخته گلزار مصلای من
صورت حالش چو نمودند باز / گفت که سوگند بدانای راز
کز الم تیغ ندارم خبر / گرچه زمن نیست خبردار تر
طایر من سدره نشین شد چه باک / گر شودم تن چو قفس چاک چاک
جامی از آلایش تن پاک شو / در قدم پاک روان خاک شو
شاید از آن خاک به گردی رسی / گرد شکافی و به مردی رسی
ظاهرت چون گور کافر پر خلل / و اندرون قهر خدا عز و جل
از برون طعنه ز نی بر بایزید / وز درونت ننگ میدارد یزید
هر چه داری در دل از مکر و رموز / پیش ما یلدا بود مانند روز
گر بپوشیمش ز بنده پروری / تو چرا رسوائی از حد می بری
خون ریز بود همیشه در کشور ما / جان عود بود همیشه در مجمر ما
داری سر ما وگرنه دور از بر ما / ما دوست کشیم و تو نداری سر ما
بدردی که زخمش پدیدار نیست / بزخمی که با مرهمش کار نیست
به شرمی که در روی زیبا بود / به صبری که در ناشکیبا بود
به عزلت نشینان صحرای درد / به ناخن کبودان شبهای سرد
ندانم در این دیر مینو سرشت / مسلم چرا شد بقا در بهشت
ازاین خوبتر خود نشاید دگر / تو گوئی که از خوبتر، خوبتر
نحوئی گفت در میان عوام / «کان » گه ناقص است وگاهی تام
تام از اسم بهره ور باشد / لیک همواره بی خبر باشد
و آنکه ناقص بود، خبردار است / خبرش همچو اسم ناچار است
عامئی بانک برکشید که هی / مولوی قفل منعکس تا کی
بی خبر را به عکس خوانی تام / با خبر را به نقص رانی نام
تام آن کس بود که با خبر است / ناقص آن کز خبر نه بهره ور است
خبر آمد دلیل آگاهی / جهل برهان و نقص و گمراهی
پیش ارباب دانش و عرفان / کی بود این تمام و آن نقصان
لب گشاد و در حقیقت سفت / گفت خوش نکته ای که نحوی گفت
کامل و تام باشد آن الحق / که در اسم حق است مستغرق
ساخت حق زاسم خویش بهره ورش / نیست ز احوال ما سوی خبرش
وانکه ناقص فتاد ز اسم خدا / نکندش بی خبر ز غیر سوی
نشود محو اسم حق اثرش / باشد از اسم غیر حق خبرش
هر کسی زان کلام آمد پیش / معنئی خواسته مناسب خویش
این خلافی که میشود مفهوم / هست ناشی زاختلاف فهوم
ای دل به کوی عشق گذاری نمیکنی / اسباب جمع داری و کاری نمیکنی
میدان به کام خاطر و گوئی نمیزنی / باز ظفر به دست و شکاری نمیکنی
این خون که موج میزند اندر جگر چرا / در کار رنگ و بوی نگاری نمیکنی
گر دیگران به عیش و طرب خرم اند و شاد / ای دل تو این معامله باری نمیکنی
مشگین از آن نشد دم خلقت که چون صبا / بر خاک کوی دوست گذاری نمیکنی


 بخش پنجم - قسمت دوم

دل نهادیم به بیداد، عطای تو کجاست / ما خود از جور ننالیم، وفای تو کجاست
آن که برگشت و جفا کرد و به هیچم بفروخت / به همه عالمش از من نتوانند خرید
تا گبر نشی با تو بتی یار نبو / ور گبر شی از بهر بتی عار نبو
آن را که میان بسته به زنار نبو / او را به میان عاشقان کار نبو
من بودم دوش و آن بت بنده نواز / از من همه لابه بود و از وی همه ناز
شب رفت وحدیث ما بپایان نرسید / شب را چه گنه حدیث ما بود دراز
آن دل که تو دیده ای زغم خون شد و رفت / وزدیده ی خون گرفته بیرون شد و رفت
روزی به هوای عشق سیری می کرد / لیلی صفتی بدید، مجنون شد و رفت
گویند به حشر گفتگو خواهد بود / و آن یار عزیز تندخو خواهد بود
از خیر محض جز نکوئی ناید / خوش باش که عاقبت نکو خواهد بود
آهوئی را کرد صیادی شکار / اندر آخور کردش آن بی زینهار
در میان آخور پر از خران / حبس آهو کرد چون استمگران
آهو از وحشت بهر سو می گریخت / او به پیش آن خران شب کاه ریخت
از مجاعت وزاشتها هر گاو و خر / کاه می خوردند همچون نیشکر
گاه آهو همی رمید از سو به سو / گه ز دود و گرد که می تافت رو
هر کرا با ضد وی بگذاشتند / آن عقوبت را چو مرگ انگاشتند
زین بدن اندر عذابی سر بسر / مرغ روحت بسته با جنس دگر
روح باز است و طبایع زاغها / دارد از زاغان تن او داغها
او بمانده در میانشان خوار و زار / همچو بوبکری میان سبزوار
حد ندارد این سخن و آهوی ما / می گریزد اندر آخور جابجا
آن خرک از طعمه و خوردن بماند / پس برسم دعوت آهو را بخواند
سر بجنبانید سیرم ای فلان / اشتهایم نیست هستم ناتوان
گفت می دانم که نازی میکنی / یا زناموس احترازی می کنی
گفت آهو با خر این طعمه ی تو است / زانکه اجزای تو زین زنده ی تو است
من الیف مرغزاری بوده ام / در ظلال و روضه ها آسوده ام
گر گدا گشتم گدا رو کسی شوم / گر لباسم کهنه گردد من نوم
گفت خر: آری همی زن لاف لاف / در غریبی خوش بود گفتن گزاف
گفت نافم بس گواهی می دهد / منتی بر عود و عنبر می نهد
لیک آن را بشنود صاحب مشام / بر خر سنگین پرست آمد حرام
بهر این گفت آن رسول مستجیب / انما الاسلام فی الدنیا غریب
زآنکه خویشانش همه از وی رمند / گرچه با ذاتش ملایک همدم اند
پنج وقت آمد نماز ای رهنمون / عاشقان، هم فی صلواه دائمون
نی به پنج آرام گیرد آن خمار / کاندر این سرهاست نی پانصد هزار
نیست زرغبا میان عاشقان / سخت مستسقی جان عاشقان
شنیده ام که در این طارم زراندود است / خطی که عاقبت کار جمله محمود است
زتاب قهر میندیش و ناامید مباش / که زیر سایه ی جود است هر چه موجود است
مرا زحال قیامت شد این قدر معلوم / که لطف دوست همه آن کند که بهبود است
مگر که هم کرم او کند تدارک ما / وگرنه کیست که او دامنی نیالوده است
حذر کن از نفس گرم آذری زنهار / که آه سوخته مقبول حضرت جود است
داد از ستم نرگس دایم مستش / وز لطف پریشان بلند و پستش
میترسم از آن که همچنان در عرصات / خون ریزد و هیچ کس نگیرد دستش
بخشای بر آن که بخت یارش نبود / جز خوردن اندوه تو کارش نبود
در عشق تو حالتیش باشد که در آن / هم با تو و هم بی تو قرارش نبود
می بارم اشک سرخ بر چهره ی زرد / باشد که دلت نرم شود زین غم و درد
حال من دل خسته چه پرسی که مرا / پولاد به آب نرم می باید کرد
داده ام جان که بدست آمده دامان غمش / نوبت تو است دلا جان تو و جان غمش
هر چه باداباد حرفی چند میگویم به او / کار خود در عاشقی این بار یکسر میکنم
مجلس عیش است کوته کن فغانی درد دل / این حرارت جای دیگر کن که ما خود آتشیم
در بزم تو دل بار غم عیش کشید / یک جرعه زکام دوستکامی نچشید
با دشمنیت چه دوستی ها که نکرد / وز دوستیت چه دشمنی ها که ندید
ای دل چو آشنای غمی ترک او مکن / هر روز با کسی نتوان آشنا شدن
آن دل که من آن خویش پنداشتمش / هرگز بر هیچ دوست نگذاشتمش
بگذاشت مرا بی کس و آمد بر تو / نیکو دارش که من نکو داشتمش
شاها به دیده ای که دلم را خدای داد / در دیده ی تو معنی نیکو بدیده ام
چون کردگار ذات شریفت بیافرید / گفت ای کس که برد و جهانت گزیده ام
راضی نیم به آن که به غیری نظر کنی / زیرا که از برای خودت پروریده ام
چشم جهانیان زپی دیدن جهان / و آن تو بهر دیدن خویش آفریده ام
تکحیل آن ز هیچ کس اندر جهان مدان / کان کحل غیرت است که من درکشیده ام

_________________________________________________________________________

 شیخ بهایی - کشکول - دفتر چهارم - قسمت دوم

 بخش اول - قسمت اول

چو می بینم کسی کز کوی او دلشاد می آید / فریبی کز وی اول خورده بودم یاد می آید
گرم اقبال روزی یار گردد / غنوده بخت من بیدار گردد
برآن درگاه خواهم داد از این دل / مسلمانان مرا فریاد از این دل
دلی دارم که از جان برگرفته / امید از کفر و ایمان برگرفته
دلی، شوریده شکلی، بی قراری / دلی دیوانه و آشفته کاری
دلی کو از خدا شرمی ندارد / ز روی خلق آزرمی ندارد
به خون آغشته ای، سودا مزاجی / کهن بیمار عشق بی علاجی
مشقت خانه ی عشق آشیانی / محبت نامه ی بی دودمانی
سیه روی پریشان روزگاری / چو زلف دلبران آشفته کاری
همیشه در بلای عشق مفتون / سراپای وجودش قطره ی خون
درون خویش دایم ریش خواهد / بلا هر چند بیند بیش خواهد
ز دست این دل دیوانه خستم / درون سینه دشمن می پرستم
و کأس شربت علی لذه / و اخری تداویت منها بها
حذر کن ز آسیب جادو زنان / به دستان سرانداز پا افکنان
بروی زمین دام مردان مرد / بساط وفا و مروت نورد
از ایشان در درج حکمت بلند / وز ایشان نگون قدر هر سربلند
از ایشان خردمند را پایه پست / وز ایشان سپاه خرد را شکست
دهد طعم شهد وشکر زهرشان / وز ایشان سپاه خرد را شکست
بیا ای چو عیسی تجرد نهاد / ترازین تجرد تمرد مباد
چو عیسی عنان از تعلق بتافت / سوی آسمان از تجرد شتافت
تعلق به زن دست و پا بستن است / تجرد از آن بند وارستن است
کسی را که بند است بر دست و پای / چه امکان که آسان بجنبد ز جای
ز شهوت اگر مرد دیوانه نیست / ز رسم و ره عقل بیگانه نیست
چرا بند بر دست و پا می نهد / دل و دین به باد هوا می دهد
پدرزن که دختر به چشمش نکوست / دل و دیده اش هر دو روشن بدوست
بود بر دلش دختر آن سان گران / که صد کوه اندوه بر دیگران
کند سیم و زر وام بهر جهیز / که سویش شود رغبت شوی تیز
دو صد حیله در خاطر آویزدش / که تا از دل آن بار برخیزدش
که ناگه سلیمی ز تدبیر پاک / نهد پا در آن تنگنای هلاک
ز جان پدر گیرد آن بار را / کند طوق جان غل ادبار را
یکی شاد کانش ز گردن فتاد / یکی خوش که آن را به گردن نهاد
خرد نام آن کس نه بخرد نهد / که این بار بیهوده بر خود نهد
مکن زن و گر زن کنی زینهار / زنی کن بری از همه عیب و عار
چو در گرانمایه روشن گهر / صدف وار بر تیرگان بسته در
جمال وی از چشم بیگانه دور / ز نزدیکی آشنایان نفور
ژاله از نرگس فروبارید و گل را آب داد / وز تگرگ روح پرور مالش عناب داد
خوش آن کو جز می و ساغر نداند / درین میخانه بام از در نداند
کسی شوق از شراب عشق دریافت / که سر ازپا و پا از سر نداند
دلم بالای او را سرو از آن گفت / کز آن تشبیه بالاتر نداند
در کوی وفا اگر دری یافتمی / یا خود به عدم رهگذری یافتمی
بگریختمی هزار منزل زوجود / گر سوی عدم راهبری یافتمی
ما را هنوز حوصله ی لطف یار نیست / آن به که ناله در دل او کم اثر کند
به جز سبحه ناسوده انگشت او / نخاریده جز ناخنش پشت او
ز گلگونه ی عصمتش سرخ روی / رخش از خوی، شرم گلگونه شوی
ز تاب کفش رشته خیط شعاع / ز آواز چرخش فلک در سماع
نگشته به پیوند کس سرنگون / نرفته چو سوزن درون و برون
چنین زن نیابی به جز در خیال / وگر زان که یابی به فرضی محال
غنیمت شمر دامن پاک او / که از خون صد مرد به خاک او
خو کرده ای به وعده خلافی ز بس که من / از دیدنت ز وعده فراموش کرده ام
فان یکن لهم فی اصلهم شرف / یفاخرون به فالطین والماء


 بخش اول - قسمت دوم

در طینت آدمی خدا حرص نهاد / زآن است کفش بسته در آن وقت که زاد
وآنگاه که مرد پنجه اش یافت گشاد / یعنی که مرا نیست به کف غیر از باد
مال گرد آر در نشیمن خاک / تا در این کهنه خاکدان باشی
گر بمیری و دشمنان بخورند / به که محتاج دوستان باشی
در ازل خاک وجود هر کس چون بیختند / حصه ی ما بی کسان با درد و غم آمیختند
از قد بلند یار و زلف پستش / وز کافری دو چشم بی می مستش
روزی به کلیسیای گبرم بینی / ناقوس به دستی و به دستی دستش
رفتی و زدیده خواب شد بیگانه / وز صبر دل خراب شد بیگانه
دور از تو چنان شبی به روز آوردم / کاندر نظر آفتاب شد بیگانه
بیچاره دلم چو محرم راز نیافت / واندر قفس جهان هم آواز نیافت
در زلف سیاه ماهروئی گم شد / تاریک شبی بود، کسش باز نیافت
با هر که نشستی و نشد جمع دلت / و زتو نرهید صحبت آن و گلت
زنهار زصحبتش گریزان می باش / ورنه نکند روح عزیزان بهلت
در صحبت دوست جان نگنجد / شادی و غم جهان نگنجد
ما خانه خراب گشتگان را / در دل غم خانمان نگنجد
ای خواجه تو مرد خود فروشی / رخت تو در این دکان نگنجد
یا دوست گزین کمال یا جان / در خانه دو میهمان نگنجد
شادمان گشتم که یک دم شد سبک از یاد عشق / گر کسی ناگاه آهی از دل محزون کشد
رفت دل از پی دلدار و مپرسید از من / که دگر ما و ترا وعده ی دیدار کجاست؟
ای خوش آن طالب دیدار که در راه طلب / شوق در گوش دلش گفت که دلدار کجاست


 بخش دوم - قسمت اول

خیال روی تو در خاطر است خلقی را / کسی ملاحظه ی خاطر کدام کند
نه آشنا و نه بیگانه ای نمیدانم / که اختلاط چنین را کسی چه نام کند
شرح غم عشق را بیان دگر است / داغ دل خسته را نشان دگر است
تو فهم سخن نمی کنی معذوری / افسانه ی عشق را زبان دگراست
جوان و پیر که در بند مال و فرزندند / نه عاقل اند که طفلان ناخردمندند
خوش آن کسان که گذشتند پاک چون خورشید / که سایه ای به سر این جهان نیفکندند
به خانه ای که ره جان نمیتوان بستن / چه ابله اند کسانی که دل همی بندند
به سبزه زار فلک طرفه باغبانانند / که هر نهال که کشتند باز برکندند
جمال طلعت هم صحبتان غنیمت دان / که میبرند زآنان که باز پیوندند
بقا که نیست درو حاصل همه هیچ است / چو بنگری همه عالم به هیچ خرسندند
بساز توشه زبهر مسافران وجود / که میهمان عزیزند و روزگی چندند
وگر تو آدمئی در سگان به طنز مبین / که بهتر از من و تو بنده ی خداوندند
مجوی دنیی اگر اهل همتی خسرو / که از همای به مردار میل نپسندند
از آن ز حال من اگر نئی که هیچ گهم / حجاب عشق به اظهار مدعا نگذاشت
بس که در صید دل من برده شوخی ها به کار / جسته ام از دام و پندارد گرفتارم هنوز
چو تاثیری ندارد جز فراموشی برش قاصد / بنام غیر گوید کاش پیغامی که من دادم
آن دوست که عهد دوستداری بشکست / میرفت و منش گرفته دامن در دست
می گفت که بعد از این بخوابم بینی / پنداشت که بعد ازاو مرا خوابی هست
دیشب من و دل به قول آن عهد شکن / در کوچه ی انتظار کردیم وطن
چون مرغ سحر آیه ی نومیدی خواند / شرمنده شدم من از دل و دل از من
دلا باز این همه افسردگی چیست؟ / به عهد گل چنین پژمردگی چیست؟
اگر آزرده ای از توبه ی دوش / دگر بتوان شکست آزردگی چیست؟
شنیدم گرم داری حلقه ی دوش / بهائی، باز این افسردگی چیست؟
ببازار محشر من و شرمساری / که بسیار بسیار کاسد قماشم
بهائی بهای یکی موی جانان / دوکون ار ستانم بهائی نباشم
حلالت باد هر عشرت که کردی آذری در عشق / که خوش مردانه رفتی جان من عاشق چنین باشد
گر زبیرحمی مرا از شهر بیرون می کنی / دل که در کوی تو میماند به آن چون میکنی؟
ای نه دله ی ده دله هر ده یله کن / صراف وجود باش و خود را چله کن
یک صبح به اخلاص بیا در برما / گر کام تو بر نیاید آن گه گله کن
اول که مرا عشق نگارم بربود / همسایه من زناله ی من نغنود
و اکنون کم شد ناله چو دردم بفزود / آتش چو همه گرفت کم گردد دود
سررشته حیات گست و یقین نشد / کاین تار و پود کسوت ما از چه رشته اند
دردا که نرست اندر این باغ / یک لاله که نیست بر دلش داغ
نوبهاران به که عزم عشرت آبادی کنیم / بگذریم از بوستان از دوستان یادی کنیم
بلبلان از بوی نوروزی به فریاد آمدند / کم نئیم از بلبلی ما نیز فریادی کنیم
خیمه سلطان گل بر سبزه و صحرا زدند / خیز تا آن جا رویم از دست دل دادی کنیم
دهر بنیاد جوانی می کند، ساقی کجاست / موسم عیش است تا ما نیز بنیادی کنیم
آذری چون آب در زنجیر بودن تا بکی / چون صبا یک ره هوای سرو آزادی کنیم
تا گفت بلی، دل به بلای تو در افتاد / هرگز زبلای تو نرست این چه بلا بود؟
میل از طرف ما مشمارید که در کاه / هر میل که بود از طرف کاهربا بود
من ناله ی آتشین نمیدانستم / من جان و دل حزین نمیدانستم
نه نام بمن گذاشتی نه نشان / ای عشق ترا چنین نمیدانستم
ای روی تو همچون کف پیغمبر تو / پیغمبر ما به حق شود رهبر تو
ترسم که تو دین موسوی مگذاری / من دین محمدی نهم بر سر تو
دل کیست که گویم از برای غم توست / بیگانه ی خویش و آشنای غم توست
لطفی است که میکند غمت با دل من / ورنه دل تنگ من چه جای غم توست
هر چند وقت کشته شدن دست و پا زدم / یک بار دامن تو نیابد به چنگ من


 بخش دوم - قسمت دوم

کدام روز بیک جا قرار داشت دلم / همیشه این دل بی خانمان هوائی بود
در محشر اگر لطف تو خیزد به شفاعت / بسیار بگردند و گنه کار نیابند
سعدی تو کیستی که دم از عشق می زنی / دعوی بندگی کن و اقرار چاکری
دل گفت مرا علم لدنی هوس است / تعلیمم کن اگر ترا دست رس است
گفتم که: الف،گفت: دگر، گفتم: هیچ / در خانه اگر کس است، یک حرف بس است
شوم هلاک چو غیری خورد خدنگ ترا / که دانم آشتئی در قفاست جنگ ترا
کرشمه های تو از بس که هست ناز آئین / نه آتشی تو داند کسی نه چنگ ترا
خسروان را همه اسباب فراغت دادند / وز همه خسرو بیچاره فراغت دارد
صاحبدلی به مدرسه آمد ز خانقاه / بشکست عهد صحبت اهل طریق را
گفتم میان عالم و عابد چه فرق بود / تا اختیار کردی از آن این فریق را
گفت آن گلیم خویش برون می برد زموج / وین سعی می کند که بگیرد غریق را
اگر دل از غم دنیا جدا توانی کرد / نشاط و عیش به باغ بقا توانی کرد
وگر به آب ریاضت برآوری غسلی / همه کدورت دل را صفا توانی کرد
ولیک این عمل رهروان چالاک است / تو نازنین جهانی، کجا توانی کرد
هر که را حسنی بود آیینه دار روی اوست / هر که دارد داغ عشقی از سگان کوی اوست
فتنه ی پیران نه تنها شد که طفل مکتبی / چون الف گوید مرادش قامت دلجوی اوست
گاه گاه از شرم مردم چشم می پوشم ولی / چون نظر در خود کنم، بینم که چشمم سوی اوست
عشق خود یاری دهد یعنی که کار کوه کن / قوت بازوی عشق است آن نه از بازوی اوست
مست آن چشم اند اهلی، نوغزالان جهان / وه که هر جا هست صیادی سگ آهوی اوست
بیا تا جان شیرین بر تو ریزم / که بخل و دوستی با هم نباشد
بر خاک ما چو می گذری، سرگران مرو / دنبال بین که دیده ی جان در قفای تو است
ای بروی تو هر که را نظری است / خاک پای تو هر کجا که سری است
گر زند دم زخاک پای تو باد / نشنوی قول آن که دربدری است
دل که دروی حدیث غیر گذشت / جان من نیست دل که رهگذری است
از سر کوچه ی بلا بگذر / که از آن سو به کوی عشق دری است
آذری عشق کی توان آموخت / گرچه نزدیک عاشقان سیری است
سیرم زحیات محنت آکنده ی خویش / زین روزی ریزه ی پراکنده ی خویش
صاحب نظری کو که بدو بنمایم / صدگریه ی زار زیر هر خنده ی خویش
خیز و کام دل از این منزل ویران مطلب / غنچه ی عافیت از گلشن دوران مطلب
باش قانع به نشان قدم ناقه ی صبر / خاک خور، خاک در این راه و زکس نان مطلب
پرده های دل سودا زده ی خونین را / با سرخار کن و لاله ی نعمان مطلب
دل پریشان مکن از ژنده ی صدپاره ی خویش / سر برون آر زدامان و گریبان مطلب
گردن چرا نهیم جفای زمانه را / زحمت چرا کشیم بهر کار مختصر
دریا و کوه را بگذاریم و بگذریم / سیمرغ وار بحر گذاریم و خشک و تر
یا بر مراد بر سر گردون نهیم پای / یا مردوار بر سر همت کنیم سر
آفتاب نیمروزی و به خدمت کردنت / میرسد خورشید اگر در نیمه شب میخوانیش
زن گرنه یکی هزار باشد / در عهد، کم استوار باشد
چون نقش وفا و عهد بستند / بر نام زنان قلم شکستند
زن دوست بود ولی زمانی / تا جز تو نیافت مهربانی
زن رست نیارد آن چه بازد / جز زرق نسازد آنچه سازد
بسیار جفای زن کشیدند / در هیچ زنی وفا ندیدند
زن چیست؟ فسانه گاه نیرنگ / در ظاهر صلح و در نهان جنگ
در دشمنی آفت جهان است / چون دوست شود بلای جان است
زن میل به مرد بیش دارد / لیکن سر کار خویش دارد
مژده ای دل که مسیحا نفسی می آید / که زانفاس خوشش بوی کسی می آید
تو مسیح و یافت پرسش ز تو جان ناتوانم / زفراق مرده بودم، نفس تو داد جانم


 بخش سوم - قسمت اول

زمغروری کلاه از سر شود دور / مبادا کس به زور خویش مغرور
بسا دهقان که صد خرمن بکارد / ز صد خرمن یکی را برندارد
تحمل را به خود کن رهنمونی / نه چندانی که بار آرد زبونی
گراز هر باد چون برگی بلرزی / اگر کوهی شوی، کاهی نیرزی
اگرچه سیل بس باجوش باشد / چو در دریا رسد خاموش باشد
چو خواهد بود وقت کارسازی / هم ازاول نماید بخت بازی
بود سرمست را خوابی کفایت / گل غم دیده را آبی کفایت
به ترک خواب می باید شبی گفت / که زیر خاک می باید بسی خفت
گلی اول برآرد طرف جویش / فزون باشد زصد گلزار بویش
کبوتر بچه چون آید بپرواز / ز چنگ شه فتد در چنگل باز
دل به هنرده نه به دعوی پرست / صید هنر باش به هر جا که هست
هر که در او جوهر دانائی است / در همه کاریش توانائی است
دشمن دانا که غم جان بود / بهتر از آن دوست که نادان بود
می که حلال آمده در هر مقام / دشمنی عقل تو کردش حرام
از پی صاحب خبران است کار / بیخبران را چه غم از روزگار
چه نیکو متاعی است کارآگهی / وزین نقد عالم مبادا تهی
جهان آن کسی را بود در جهان / که هست آگه از کار کارآگهان
به دانش کوش تا دنیات بخشند / تو اسما خوان که تا معنات بخشند
قلم برکش به حرفی کان هوائی است / علم برکش به علمی کان خدائی است
سخن کان از دماغ هوشمند است / گر از تحت الثری آید، بلند است
قدر اهل هنر کسی داند / که هنر نامه ها بسی خواند
آن که دانش نباشدش روزی / ننگش آید ز دانش آموزی
خرد است آن که زو رسد یاری / همه داری اگر خرد داری
هر که را در خرد ندارد یاد / آدمی صورتی است دیو نهاد
آدمی تر پی علف خواری است / از پی زیرکی و هشیاری است
ای بسا تیز طبع کامل هوش / که شد از کاهلی سفال فروش
زمانه داشت زه من کینه ی کهن در دل / چو مبتلای توام دید، مهربان گردید
سهل است از رقیب تنزل اگر کنی / هر چند دشمن است، ببین در پناه کیست
جهان غم نیرزد به شادی گرای / نه از بهر غم کرده اند این سرای
جهان از پی شادی و دل خوشی است / نه از بهر بیداد و محنت کشی است
نباید به خود بر، ستم داشتن / نباید به خود درد و غم داشتن
اگر ترسی از رهزن و باج خواه / که غارت کند آنچه بیند به راه
به درویش ده آنچه داری نخست / که بنگاه درویش را کس نجست
بیا تا نشینیم و شادی کنیم / دمی در جهان کیقبادی کنیم
یک امشب ز دولت ستانیم داد / زدی و ز فردا نیاریم یاد
دمی را که سرمایه ی زندگی است / به تلخی سپردن نه فرخندگی است
مشو در حساب جهان سخت گیر / که هر سخت گیری بود سخت میر
به آسان گذاری دمی بی شمار / که آسان زید مرد آسان گذار
ز خاک آفریدت خداوند پاک / پس ای بنده افتادگی کن چو خاک
زخاک آفریدت، چو آتش مباش / حریص و جهان سوز و سرکش مباش
چو گردن کشید آتش هولناک / به بیچارگی تن بینداخت خاک
چو آن سرفرازی نمود این کمی / از آن دیو کردند از این آدمی
فروتر شود هوشمند گزین / نهد شاخ پر میوه سر بر زمین
هزار شب ز برای هوای خود خفتی / یکی شبی چه شود از برای یار مخسب
شبی که مرگ بیاید، به عنف در کوبد / بحق تلخی آن شب که ره سپار، مخسب
جهان آن به که دانا تلخ گیرد / که شیرین زندگانی تلخ میرد
کسی کز زندگی با درد و داغ است / به وقت مرگ خندان چون چراغ است
زمان خود جز این کاری نداند / که اندوهی دهد، جانی ستاند
کفی گل در همه ی روی زمین نیست / که در وی خون چندین آدمی نیست
دو کس را روزگار آزار داد است / یکی کو مرد و دیگر کو نزاده است
در این سنگ و در این گل مرد فرهنگ / نه گل بر گل نهد نی سنگ بر سنگ
منه دل بر جهان که این مرد ناکس / جوانمردی نخواهد کرد با کس
مباش ایمن که این دریای پر جوش / نکرده است آدمی خوردن فراموش
چه خوش باغی است باغ زندگانی / گر ایمن بودی از باد خزانی
خوش است این کهنه دیر پر فسانه / اگر مردن نبودی در میانه
از این سرد آمد این کاخ دلاویز / که چون جا گرم کردی، گویدت خیز
اگر صد سال مانی ور یکی روز / بباید رفت از این کاخ دل افروز
زن و فرزند و مال و دولت و زور / همه هستند همره تا لب گور
روند این همرهان غمناک با تو / نیاید هیچ کس در خاک با تو
به مرگ و زندگی در خواب و مستی / توئی با خویشتن هر جا که هستی
چه بخشد مرد را این سفله ایام / که یک یک باز نستاند سرانجام
شنیدستم که افلاطون شب و روز / به گریه داشتی چشم جهان سوز
بپرسیدند از او کاین گریه از چیست / بگفتا چشم کس بیهوده نگریست
از آن گریم که جسم و جان دمساز / بهم خو کرده اند از دیرگه باز
جدا خواهند شد از آشنائی / همی گریم از آن روز جدائی
آنچه بر صفحه ی گل بود و زبان بلبل / یک سخن بود چو در هر دو تأمل کردم
رفتی و زدیده خواب شد بیگانه / وز صبر دل خراب شد بیگانه
دور از تو چنان شبی به روز آوردم / کاندر نظر آفتاب شد بیگانه


 بخش سوم - قسمت دوم

هر که نامخت از گذشت روزگار / هیچ ناموزد ز هیچ آموزگار
غافل مشو که مرکب مردان مرد را / در سنگلاخ بادیه پیها بریده اند
نومید هم مباش که رندان جرعه نوش / ناگه بیک خروش به منزل رسیده اند
رفتم بر اسب تا به به جرمش بکشم / گفتا که نخست بشنو این عذر خوشم
نه گاو زمینم که جهان بردارم / یا چرخ چهارمم که خورشید کشم
گر یار و دوست منع کنندم زعشق او / دشمن هزار مرتبه بهتر زیار و دوست
شنیدم که وقتی سحرگاه عید / زگرمابه بیرون شدی بایزید
یکی طشت خاکسترش بیخبر / فرو ریختند از سرائی به سر
همی گفت ژولیده دستار و موی / کف دست شکرانه مالان به روی
که ای نفس من در خور آتشم / ز خاکستری روی درهم کشم؟
هر چه آن پیشم نهاده دست عقل و حس و وهم / کبریایش سنگ بطلان اندر آن انداخته
در عدم ما مستحقان کی بدیم / که برین جان و برین دانش زدیم
ما نبودیم و تقاضامان نبود / لطف تو ناگفته ی ما می شنود
دنیی و عقبی حجاب عاشق است / میل آنها کی زعاشق لایق است
کشتئی آورد در دریا شکست / تخته ای زآن جمله بر بالا نشست
گربه و موشی چو برآن تخته ماند / کارشان با یکدگر ناپخته ماند
نه ز گربه موش را روی گریز / نه به موش آن گربه را چنگال تیز
هردوشان از هول دریای عجب / در تحیر بازمانده خشک لب
در قیامت نیز این غوغا بود / یعنی آن جا نه تو و نه ما بود
چشم عبرت بین چرا در قصر شاهان ننگرد / تا چه سال از حادثات دور گردون شد خراب
پرده داری میکند بر طاق کسری عنکبوت / جغد نوبت می زند بر قلعه ی افراسیاب
خوبی همین کرشمه و ناز و خرام نیست / بسیار شیوه هاست بتان را که نام نیست
خاموش شد عالم به شب تا چست باشی در طلب / زیرا که بانگ و عربده، تشویش خلوت خانه شد
جانهای بسته اندر آب و گل / چون رهند از آب و گل ها، شاد دل
در هوای عشق حق رقصان شوند / محو قرص بدر بی نقصان شوند
چون نقاب تن رود از روی روح / از لقای دوست یابد صد فتوح
میزند جان در جهان آبگون / نعره ی یالیت قومی یعلمون
در اول چو خواهی کنی مال جمع / بسی رنج بر خویش باید گماشت
پس از بهر آن تا بماند به جای / شب و روزی بایدش پاس داشت
ملک ملک اوست، او خود مالک است / غیر ذاتش کل شی ء هالک است
هالک آمد پیش وجهشی هست و نیست / هستی اندر نیستی خود طرفه ای است
خواجه را بین که از سحر تا شام / دارد اندیشه ی شراب و طعام
شکم از خوشدلی و خوشحالی / گاه پر می کند، گهی خالی
فارغ از خلد و ایمن از دوزخ / جای او مزبله است یا مطبخ
همه ساله نباشد کامکاری / گهی باشد عزیزی، گاه خواری
نماند جاودان طالع به یک خوی / نماند آب دایم در یکی جوی
درین صندل سرای آبنوسی / گهی ماتم بود، گاهی عروسی
به جائی بانک مطرب می کند ساز / به جائی مویه گر بردارد آواز
بسا رخنه که اصل محکمی هاست / بسا انده که در وی خرمی هاست
فلک چون کار سازی ها نماید / نخست از پرده بازی ها نماید
بسا قفلی که بندش ناپدید است / چو وابینی نه قفل است آن، کلید است


 بخش چهارم

دلم ز وصل تسلی نمی شود امروز / اگر غلط نکنم، هجر یار نزدیک است
خوی با ماکن و با بیخبران هوی مکن / دم هر ماده خری را چو خران بوی مکن
روی را پاک بشوی عیب بر آئینه منه / نقد خود را سره کن، عیب ترازوی مکن
مرا ز دست هنرهای خویشتن فریاد / که هر یکی بدگر گونه داردم ناشاد
تنم گداخته شد در عنا چو موم از فکر / که آتش از چه فتاده است در دل فولاد
چمن چگونه برآراست قامت عرعر / صبا چگونه بپیر است طره ی شمشاد
دلم چه مایه جگر خورد تا بدانستم / که آدمی زچه پیدا شد و پری زچه زاد
ولیک هیچم از این در عراق حاصل نیست / خوشا فسانه ی شیرین و قصه ی فرهاد
تنعمی که من از فضل در جهان دیدم / همان جفای پدر بود وسیلی استاد
صید جوئی به دشت دام نهاد / آهوی وحشیش به دام افتاد
بست پایش چو بود در دل وی / که برد زنده تا نواحی حی
نانهاده ز دشت پا بیرون / شد دچار وی از قضا مجنون
دیده آن پای بسته آهو را / از دل خسته خاست آه او را
گفتش این صید را چه آزاری / دست و پابسته اش چرا داری
او به صورت مشابه لیلی است / گربه لیلی ببخشیش اولی
نرگسش را نداده سرمه جلی / ورنه بودی بعینه او لیلی
گردنش را نسوده عقد گهر / ورنه لیلی بدی همه یک سر
خواند از شوق یار فرزانه / صد از اینان فسون و افسانه
دام شد صید پیشه زافسونش / داد رشته به دست مجنونش
دست خود طوق گردن او ساخت / به زبان تفقدش بنواخت
بوسه بر چشم و گردن او داد / رشته از دست و پای او بگشاد
گفت با رو، رو فدای لیلی باش / همچو من در دعای لیلی باش
لاله میخور به جای خار و گیاه / وز خدا سرخ روئیش میخواه
سبزه میخور بگرد چشمه و جوی / بهر سر سبزیش دعا میگوی
تا زلیلی بود ترا بوئی / کم مباد از وجود تو موئی
شاد زی از عنایت مولی / در حمای حمایت لیلی
سالها بر تو بگذرد که گذار / نکنی سوی تربت پدرت
تو به جای پدر چه کردی خیر / که همان چشم داری از پسرت
آنان که محیط فضل و آداب شدند / در جمع کمال شمع اصحاب شدند
ره زین شب تاریک نبردند برون / گفتند فسانه ای و در خواب شدند
جهان چیست؟ بگذر ز نیرنگ او / رهائی به چنگ آور از چنگ او
فلک در بلندی زمین در مغاک / یکی طشت خون و یکی طشت خاک
نبشته در این هر دو آلوده طشت / زخون سیاوش بسی سرگذشت
جهان گرچه آرامگاهی خوش است / شتابنده را نعل در آتش است
مقیمی نبینی در این باغ کس / تماشا کند هر یکی یک نفس
دو در دارد این باغ آراسته / درد و بند از این هر دو برخواسته
درآی از در باغ و بنگر تمام / زدیگر در باغ بیرون خرام
در و هر دمی نوبری میرسد / یکی می رود، دیگری میرسد
نئیم آمده از پی دلخوشی / مگر از پی رنج و محنت کشی
در این دم که داری به شادی بسیج / که آینده و رفته هیچ است هیچ
بگذر از این خواب و خیالات او / بر پر از این خاک و خرابات او
شحنه ی این غار چو غارتگر است / مفلسی از محتشمی خوشتر است
حکم چو بر عاقبت اندیشی است / محتشمی بنده ی درویشی است
کیسه برانند در این رهگذر / هر که تهی کیسه تر، آسوده تر
سرمکش از صحبت صاحبدلان / دست مدار از کمر مقبلان
خار که هم صحبتی گل کند / غالیه در دامن سنبل کند
زنده بود طالع دولت پرست / بنده ی دولت شو، هر جا که هست
شرف خواهی، بگرد مقبلان گرد / که زود از مقبلان مقبل شود مرد
چو بر سنبل چرد آهوی تاتار / نسیمش بوی مشک آرد پدیدار
بهای در بزرگ از بهر این است / کزاول با بزرگان هم نشین است
ای از تو مرا امید بهبهودی نه / با ما تو چنانکه پیش از این بودی نه
می دانستم که عهد و پیمان مرا / در هم شکنی ولی بدین زودی نه
زین ره که گیاش تیغ تیز است / بگریز که مصلحت گریز است
این دیو کده نه جای نیل است / برخیز که رهگذر سیل است
چون بارت نیست باج نبود / بر ویرانه خراج نبود
بشتاب که راحت از جهان رفت / آهسته مرو که کاروان رفت
آن کس که در این دهش مقام است / آسوده دلی بر او حرام است
گیتی که سر وفا ندارد / گوئی که کس آشنا ندارد
چون قامت ما برای غرق است / کوتاه و دراز را چه فرق است؟
معرفت از آدمیان برده اند / آدمیان را ز میان برده اند
با نفس هر که بر آمیختم / مصلحت آن بود که بگریختم
سایه ی کس فر همائی نداشت / صحبت کس بوی وفائی نداشت
صحبت نیکان زجهان دور گشت / شان عسل لانه زنبور گشت
معرفت اندر گل آدم نماند / اهل دلی در همه عالم نماند
فلک جز عشق محرابی ندارد / جهان بی خاک عشق آبی ندارد
غلام عشق شو کاندیشه این است / همه صاحبدلان را پیشه این است
جهان عشق است و دیگر زرق سازی / همه بازی است الا عشق بازی
کسی کز عشق خالی شد، فسرده است / گرش صد جان بود بی عشق مرده است
مبین در عقل کان سلطان جان است / قدم درعشق نه کان جان جان است
چون عشق سرشته شد به گوهر / چه باک پدرچه بیم مادر
پندار چه هزار سودمند است / چون عشق آید چه جای پند است
در عشق شکستگی کند سود / خورشید به گل نشاید اندود
عشقی که نه عشق جاودانی است / بازیچه ی شهوت جوانی است
عشق آینه ی بلند نور است / شهوت زحساب عشق دور است
در خاطر هر که عشق ورزد / عالم همه حبه ای نیرزد
چون عاشق را کسی بکاود / معشوق از او برون تراود
چون عشق به صدق ره نماید / یک خوبی دوست، ده نماید


 بخش پنجم

کنگر ایوان شه کز کاخ کیوان برتر است / رخنه ها دان کش به دیوار حصار دین دراست
چون سلامت ماند از تاراج نقد این حصار / پاسبان در خواب و بر هر رخنه دزدی دیگر است
گر ندارد سیم و زر دانا منه نامش گدا / در برش دل بحر دان و او شه بحر و بر است
کیسه خالی باش بهر رفعت یوم الحساب / صفر چون خالی است، ز ارقام عدد بالاتراست
زر نه و مردی کن و دست درم بگشا که زر / مرد را بهر کرم، زن را برای زیور است
نیست سرخ از اصل گوهر تنگه ی زرگوئیا / بهر داغ بخل کیشان گشته سرخ از آذر است
هر که را خر ساخت شهوت نیم خردل گوبه عقل / خود به فهم خردبینان نیم خردل هم خر است
دست ده با راستان در قطع پستی های طبع / بی عصا مگذر که در راه تو بس جوی و جر است
چون کنند اهل حسد طوفان، طریق حلم گیر / گاه موج آرام کشتی را زثقل لنگر است
با حسودان لطف خوش باشد ولی نتوان به آب / کشتن آتش که اندر سنگ آتش مضمر است
هست مرد تیره دل در صورت اهل صفا / چون زن هندو که از جنس سفیدش چادر است
گر ندارد سیم و زر دانا منه نامش گدا / زان که اندر بحر دانش او شه بحر و بر است
چیست زر ناب؟ روشن گشته خاکی زآفتاب / هر که کرد افسر ز زرناب خاکش بر سر است
عاشق همیان شدی لاغر میانش کن ز بذل / خوبی محبوب زیبا در میان لاغر است
معنی دز ترک آمد، مقبلی کو برد بو / زامتثال امر ذر در ترک دنیا بوذر است
لب نیالایند اهل همت از خوان خسان / هر که قانع شد به خشک وتر شه بحر و بر است
طامعان از بهر طعمه پیش هر خس سر نهند / قانعان را خنده بر شاه و امیر کشور است
ماکیان از بهر دانه می برد سر زیر کاه / قهقهه بر کوه و دره شیوه ی کبک نر است
هر چه سفله پیر شد، حرصش فزونتر تا به گور / زان که سگ چون پیر گردد علت مرگش گر است
مرد کاسب کز مشقت می کند کف را درشت / بهر ناهمواری نفس دغل سوهانگر است
سفله را منظور نتوان داشتن کان خوبروست / میخ را در دیده نتوان کوفتن کان از زر است
نیکی آموز از همه، از کم زخود آخر چه عیب / راستی در جدول زرگر زچوبین مسطر است
حکمت اندر رنج تن تهذیب عقل و جان توست / قصد واعظ زجر اصحاب و لگد بر منبر است
هر خلل کاندر عمل بینی زنقصان دل است / رخنه کاندر قصر بینی از قصور قیصر است
نقش پهلو نسخه ی تفصیل رنج شب بس است / جامه چاکی را که تا صبح از حصیرش بستر است
طعنه از کس خوش نباشد گرچه شیرین گو بود / زخم نی بردیده سخت است ار همه نیشکر است
گر عروج نفس خواهی بال همت برگشا / کانچه در پرواز دارد اعتبار اول پر است
حکمت یونانیان پیغام نفس است و هوی / حکمت ایمانیان فرموده ی پیغمبر است
نامه کش عنوان نه قال الله یا قال الرسول / حاصل مضمون آن خسران روز محشر است
نیست از مردی عجوز دهر را گشتن زبون / زن که فایق گشت بر شوهر به معنی شوهر است
نکته های پست کامل هست طالب را بلند / نقطه های پای حیدر تاج فرق قنبر است
چاره در دفع خواطر صحبت پیر است و بس / رخنه بر یأجوج بستن خاصه ی اسکندر است
در جوانی سعی کن گر بی خلل خواهی عمل / میوه بی نقصان بود گر از درخت نوبر است
عالم عالی مقام ار بهر جر خواند علوم / چون علی کش معنی استعلا و کار او جر است
جامی احسنت این نه شعر از باغ رضوان روضه ای است / کاندر او هر حرف طرفی از شراب کوثر است
لجه الاسرار اگر سازم لقب او را سزاست / زانکه از اسرار دین بحر لباب گوهر است
سال تاریخش اگر فرخ نویسم هم سزاست / زان که سال از دولت تاریخ این فرخ فراست
ما را به کوی تو نه سرائی نه خانه ای / کز بهر آمدن بود آن جا بهانه ای
گریاد این شکسته کنی کی بود غریب / خاشاک نیز بر دل دریا گذر کند
با ما جانا تو دوستی یک دله کن / مهر دگران اگر توانی یله کن
یک روز به اخلاص بیا در برما / گر کار تو از ما نگشاید گله کن
اگر لذت ترک لذت بدانی / دگر لذت نفس لذت نخوانی
هزاران در از خلق بر خود ببندی / گرت باز باشد در آسمانی
تو این صورت خود چنان می پرستی / که تا زنده ای ره به معنی ندانی
سفرهای علوی کند مرغ جانت / گر از چنبر آز بازش رهانی
ولیکن ترا صبر عنقا نباشد / که در دام شهوت به گنجشک مانی
چنان میروی ساکن و خواب در سر / که می ترسم از کاروان باز مانی
وصیت همین است جان برادر / که اوقات ضایع مکن تا توانی
همه عمر تلخی کشیده است سعدی / که نامش برآمد به شیرین زبانی
ایهاالناس جهان جای تن آسانی نیست / مرد دانا به جهان داشتن ارزانی نیست
حذر از پیروی نفس که در راه خدا / مردم افکن تر از این غول بیابانی نیست
عالم و عابد و صوفی همه طفلان ره اند / مرد اگر هست بجز عالم ربانی نیست
با تو ترسم نکند شاهد رواحانی روی / کالتماس تو بجز راحت جسمانی نیست
آخری نیست تمنای سر و سامان را / سرو سامان به از این بی سر و سامانی نیست
آن که را خیمه به صحرای قناعت زده اند / گرجهان جمله بلرزد غم ویرانی نیست
افسرده بهار شادمانی بی تو / پژمرده نهال کامرانی بی تو
چشمم همه دم به خون فشانی بی تو / حاصل که حرام زندگانی بی تو
میوه وصلت به ما کمتر رسد / زان که بر شاخ بلندی بسته ای
عاشقانی را که در دام تواند / کشته ای چندی و چندی بسته ای
از سر کوی تو شبها ره صحرا گیرم / تا بنالم به مراد دل غمناک آن جا
ای دل علم به ملک قناعت بلند کن / چشم خرد زننگ جهان بی گزند کن
تا چند زاغ مزبله، لختی همان باش / خود را به نانمودن خود ارجمند کن
دشمن اگر زپستی همت لگد زند / تو خاک راه او شو و همت بلند کن
در خلوت رضا زسوی الله روزه گیر / ابلیس را به سلسله ی شرع بند کن
این آشیان چو ملک کسی نیست، عارضی است / خسرو برو تو هیچ کسی را پسند کن
من از تو مثل گشتم و یعقوب زیوسف / در هیچ زمان مهر و وفا ننگ نبوده است
شوق برون زحد به صبوری قرار یافت / آخر میان ما و تو دوری قرار یافت
هرگز دل من از تو جدائی طلب نبود / این وضع در میانه ضروری قرار یافت
در پای گنه شد دل بیمارم پست / یارب چه شود اگر مراگیری دست
گر در عملم آنچه ترا باید نیست / اندر کرمت آنچه مرا باید هست
برو انس با خویشتن گیر و بس / مشو یار زنهار با هیچ کس
که هر کس که پیوست با غیر خویش / درون را به پیش ستم کرد ریش

_________________________________________________________________________

 شیخ بهایی - کشکول - دفتر پنجم - قسمت اول

 بخش اول

از ذوق صدای نایت ای رهزن هوش / وز بهر نظاره ی تو ای مایه ی نوش
چون منتظران بهر زمانی صد بار / جان بر درچشم آید و دل بر در گوش
نکوئی یا بدان کردن وبال است / ندانند این سخن جز هوشمندان
زبهرآن که با گرگان نکوئی / ستمکاری بود بر گوسفندان
در سر کاری که درآئی نخست / رخنه ی بیرون شدنش کن درست
تا نکنی جای قدم استوار / پای منه در طلب هیچ کار
چاره ی دین ساز که دنیات هست / تا مگر آن نیز بیاری به دست
ای که ز امروز نه ای شرمسار / آخر از آن روز یکی شرم دار
قلب مشو تا نشوی وقت کار / هم ز خود وهم زخدا شرمسار
مست چه خسبی که کمین کرده اند / کارشناسان نه چنین کرده اند
چون تو خجل وار بر آری نفس / فضل کند رحمت فریاد رس
خویشتن آرای مشو چو بهار / تا نکند در تو طمع روزگار
عیب جوانی نپذیرفته اند / پیری و صد عیب چنین گفته اند
فارغی از قدر جوانی که چیست / رو که بر این غفلت باید گریست
شاهد باغ است درخت جوان / پیر شود بشکندش باغبان
شاخ تر از بهر گل نوبر است / هیزم خشک از پی خاکستر است
عهد جوانی به سر آمد بخسب / روز شد اینک سحر آمد مخسب
ترا حرفی به صد تزویر در مشت / منه بر حرف کس بیهوده انگشت
سخن در تندرستی تن درست است / که در سستی همه تدبیر سست است
چو خواهی صد قبا در شادکامی / بدر پیراهنی در نیکنامی
بدین قالب که بادش در کلاه است / مشو غره که این یک مشت کلاه است
رها کن غم که دنیا غم نیرزد / مکش سختی که سختی هم نیرزد
چنان راغب مشو در جستن کام / که از نایافتن رنجی سرانجام
حدیث کودکی و خودپرستی / رها کن کان خماری بود و مستی
چو عمر از سی گذشت و یا خود از بیست / نمی شاید دگر چون غافلان زیست
نشاط عمر باشد تا چهل سال / چهل رفته، فرو ریزد پر و بال
پس از پنجه نباشد تن درستی / بصر کندی پذیرد پای سستی
چو شصت آمد، نشست آمد پدیدار / چو هفتاد آمد افتاد آلت از کار
به هشتاد و نود چون در رسیدی / بسا سختی که از گیتی کشیدی
از آن جا گر به صد منزل رسانی / بود مرگی به صورت زندگانی
سگ صیاد طاهر گیر گردد / بگیرد آهویش چون پیر گردد
چو در موی سیاه آمد سپیدی / پدید آمد نشان ناامیدی
زپنبه شد بناگوشت کفن پوش / هنوز این پنبه بیرون ناری از گوش
جوانی گفت پیری را چه تدبیر / که یار از من گریزد چون شوم پیر
جوابش داد پیر نغز گفتار / که در پیری تو خود بگریزی از یار
غافل منشین نه وقت بازی است / وقت هنر است و سرفرازی است
که امروز که روز عمر برجاست / می باید کرد کار خود راست
فردا که اجل عنان بگیرد / عذر تو بجان کجا پذیرد
از پنجه ی مرگ جان کسی برد / کو پیش زمرگ خویشتن مرد
یک دسته گل دماغ پرور / از خرمن صد گیاه خوشتر
هر نقد که آن بود بهائی / بفروش چو آیدش روائی
گر خرابم کنی از عشق چنان کن باری / که نباید دگرم منت تعمیر کشید
از باغ جنان فتاده در دام عذاب / آدم زپی گندم و من بهر شراب
مرغان بهشتیم عجب نبود اگر / او از پی دانه رفت و من از پی آب
خاک رهش به مردم آسوده کی دهند / کاین توتیا به مردم بی خواب می دهند
غم بامن و من با غمش خو کرده ام ای مدعی / لطفی بباید کردن و ما را به هم بگذاشتن
زیمن عشق بر وضع جهان خوش خنده ها کردم / معاذالله اگر روزی به دست روزگار افتم
مخور بسیار چون کرمان بی زور / به کم خوردن کمر بربند چون مور
حرام آمد علف تاراج کردن / به دارو طبع را محتاج کردن
مخور چندان که خرماخوار گردد / گوارش در دهان مردار گردد
چو باشد خوردن نان گلشکر وار / نباشد طبع را با گلشکر کار
جهان زهر است و زهر تلخناکش / به کم خوردن توان رست از هلاکش
قرص جوی می شکن و می شکیب / تا نخوری گندم آدم فریب
تا شکمی نان و کفی آب هست / کفجه مکن بر سر هر کاسه دست
آن خورو آن پوش چو شیر و پلنگ / کآوری آن را همه ساله به چنگ
نانخورش از سینه خود کن چو آب / وز دل خود ساز چو آتش کباب
گر دل خرسند نظامی تراست / ملک قناعت به تمامی تراست
اگر باشی به تخت و تاج محتاج / زمین را تخت کن، خورشید را تاج
به خرسندی بر آور سرکه رستی / بلائی محکم آمد خودپرستی
در این هستی که یابی نیستی زود / نباید شد به هست و نیست خوشنود
لباسی پوش چون خورشید و چون ماه / که باشد تا تو باشی با تو همراه
جهان چون مار افعی پیچ پیچ است / مخواه از وی کز او در دست هیچ است
خرسندی را به طبع در بند / میباش بدانچه هست خرسند
اجرت خور دسترنج خود باش / گر محتشمی به گنج خود باش
نزدیک رسید، کار می ساز / با گردش روزگار می ساز
جز آدمیان هر آنچه هستند / بر شقه قانعی نشستند
در جستن رزق خود شتابند / سازند بدان قدر که یابند
آن گاه رسی به سر بلندی / کایمن شوی از نیازمندی
خرسند همیشه نازنین است / خرسندی را ولایت این است
از بندگی زمانه آزاد / غم شاد باو و او به غم شاد
صد تیغ بلا زهر طرف آخته اند / بر ما همه شبرنگ جفا تاخته اند
فریاد که دشمنان به هم ساخته اند / واجبات به حال ما نپرداخته اند
به شادی شغل عالم درج میکن / خراجش میستان و خرج میکن
گشائی بند بگشایند بر تو / فرو بندی، فروبندند بر تو
بزرگی بایدت، دل در سخابند / سرکیسه به بند و گند نابند
نصیحت بین که آن هندو چه فرمود / که چون نانی بیابی زود خور زود
از من آموخت شیخ افزون زدن / بربام صلاح کوس ناموس زدن
رفتم که به پیر دیرهم یاد دهم / آئین بت و طریق ناقوس زدن
اندر آن معرض که خود را زنده سوزد اهل درد / ای بسا مرد خدا کو کمتر از هندوزنی است
عمری گذشت و راه سلامت نیافتم / شرمنده این دلم که چها در خیال داشت
آفت ادراک این قیل است و قال / خون به خون شستن حلال آمد،حلال
هین و هین ای راهرو بیگاه شد / آفتاب عمر سوی چاه شد
تو مگو فردا که فرداها گذشت / تا به کلی نگذرد ایام گشت
تو مگو ما را به آن شه بار نیست / با کریمان کارها دشوار نیست
عور و تور و لنگ ولوک و بی ادب / سوی او می غیژ و او را می طلب
و عده ی فردا و پس فردای تو / انتظار حشر باید وای تو
مرا به مدرسه ها پیش از این به کسب علوم / قرار مدرسه و فکر درس بودی و کار
کنون به چشم غزالانم چنان کردند / که شب به خواب خوش اندر غزل کنم تکرار
ظهور جمله ی اشیا به ضد است / ولی حق را نه مانند و نه ند است
چو نبود ذات حق را ضد و همتا / ندانم تا چگونه دانی او را
چو نور حق ندارد نقل و تحویل / نیابد اندر او تغییر و تبدیل
اگر خورشید بر یک حال بودی / شعاع او به یک منوال بودی
ندانستی کسی کین پرتو اوست / نبودی هیچ فرق از مغز تا پوست


 بخش دوم - قسمت اول

چنین دارم از پیر داننده یاد / که شوریده ای رو به صحرا نهاد
پدر در فراقش نخورد و نخفت / پسر را ملامت بکردند، گفت:
از آن گه که یارم کس خویش خواند / دگر با کسم آشنائی نماند
به حقش که تا حق جمالم نمود / دگر هر چه دیدم خیالم نمود
نشد گم که رو از خلایق بتافت / که گم کرده ی خویش را بازیافت
پراکندگانند زیر فلک / که هم در توان خواندشان هم ملک
قوی بازوانند کوتاه دست / خردمند شیدا و هشیار مست
نه سودای خودشان نه پروای کس / نه در گنج توحیدشان جای کس
برآشفته عقل و پراکنده هوش / ز قول نصیحت گر آنده گوش
تهیدست مردان پرحوصله / بیابان نوردان بی قافله
به دریا نخواهد شدن بط غریق / سمندر چه داند عذاب حریق
عزیزان پوشیده از چشم خلق / ز زنارداران پوشیده دلق
به خود سرفرو برده همچون صدف / نه مانند دریا برآورده کف
گرت عقل یار است از اینان رمی / که دیوانه در صورت آدمی
نه مردم همین استخوانند و پوست / نه هر صورتی جان و معنی در اوست
نه سلطان خریدار هر بنده ای است / نه در زیر هر ژنده ای زنده ای است
اگر ژاله هر قطره ای در شدی / چو خر مهره بازار از او پر شدی
قضا را من و پیری از فاریاب / رسیدیم در خاک مغرب به آب
مرا یک درم بود و برداشتند / به کشتی و درویش بگذاشتند
سیاهان براندند کشتی چو دود / که آن ناخدا، ناخدا ترس بود
مرا گریه آمد زتیمار جفت / بر آن گریه قهقه بخندید و گفت:
مخور غم برای من ای پر خرد / مرا آن کس آرد که کشتی برد
بگسترد سجاده بر روی آب / خیال است پنداشتم یا به خواب
ز مدهوشیم دیده آن شب نخفت / نظر بامدادان به من کرد و گفت
عجب مانده ی ای یار فرخنده زای / ترا کشتی آورد، ما را خدای
چرا اهل معنی بدین نگروند / که ابدال در آب و آتش روند
نه طفلی کز آتش ندارد خبر / نگهداردش مار مهرور
پس آنان که در وجد مستغرق اند / شب و روز در عین حفظ حق اند
نگه دارد از تاب آتش خلیل / چو تابوت موسی زغرقاب نیل
چو کودک به دست شناور در است / نترسد اگر دجله پهناور است
تو بر روی دریا قدم چون زنی / چو مردان، که بر خشک تر دامنی
مگر دیده باشی که در باغ وراغ / بتابد به شب کرمکی چون چراغ
یکی گفتش ای کرمک شب فروز / چه بودت که پیدا نباشی به روز
ببین کآشتی کرمک خاکزاد / جواب از سر روشنائی چه داد
که من روز و شب جز به صحرانیم / ولی پیش خورشید پیدا نیم
قدم پیش نه کز ملک بگذری / که گر بازمانی، زدد کمتری
نگردد تا فراموش آنچه گفتی دردمندان را / بر انگشت تو میخواهم که بندم رشته ی جان را
به فتراک پاکان درآویز چنگ / که عارف ندارد ز دریوزه ننگ
برو خوشه چین باش سعدی صفت / که گردآوری خرمن معرفت
دلم به کوی تو دامن کشان رود ترسم / که سوی خانه گریبان چاک چاک برد.
گفتی خبر دوست شنیدی چه شدت حال / این ها زکسی پرس که از خود خبری داشت
آن را که رسد ناوک دل دوز تو بر چشم / ناکس بودار چشم دگر پیش ندارد
بود نور خرد در ذات انور / بسان چشم سر در چشمه ی خور
اگر خواهی که بینی چشمه ی خور / ترا حاجت فتد با چشم دیگر
چه چشم سر ندارد طاقت و تاب / توان خورشید تابان دید از آب
چو از وی روشنی کمتر نماید / ترا ادراک آن دم می فزاید
چو مبصر از بصر نزدیک گردد / بصر ز ادراک او تاریک گردد
ندارد ممکن از واجب نمونه / چگونه داندش آخر، چگونه
راضی به غم جدائیم خواهی ساخت / بیگانه ز آشنائیم خواهی ساخت
جور تو زیاده از حد صبر من است / مشهور به بیوفائیم خواهی ساخت


 بخش دوم - قسمت دوم

اگر در جهان، از جهان رسته ای است / در از خلق بر خویشتن بسته ای است
کسی از دست جور زبان ها نرست / اگر خودنمای است و گر حق پرست
اگر بر شوی چون ملک باسمان / بدامن در آویزدت بد گمان
بکوشش توان دجله را پیش بست / نشاید زبان به اندیش بست
تو روی از پرستیدن حق مپیچ / بهل تا نگیرند خلقت به هیچ
چو راضی شد از بنده یزدان پاک / گر این ها نباشد راضی چه باک
بد اندیش خلق از حق آگاه نیست / ز غوغای خلقش به حق راه نیست
از آن ره به جائی نیاورده اند / که اول قدم پی غلط رفته اند
دو کس بر حدیثی گمارند گوش / از این تا بدان ز اهرمن تا سروش
یکی پند گیرد، دگر ناپسند / نپردازد از حرف گیرد به پند
فرومانده در کنج تاریک جای / چه دریابد از جام گیتی نمای
مپندار گر شیر و گر روبهی / کز اینان به مردی و حیلت رهی
اگر کنج خلوت گزیند کسی / که پروای صحبت ندارد بسی
مذمت کنندش که رزق است و ریو / ز مردم چنان می گریزد که دیو
و گر خنده روی است و آمیزکار / عفیفش ندانند و پرهیزگار
در کوی تو رسم سرفرازی این است / مستان ترا کمینه بازی این است
با این همه رتبه هیچ نتوانم گفت / شاید که ترا بنده نوازی این است
به شهری در، از شام غوغا فتاد / گرفتند پیری مبارک نهاد
هنوز این حدیثم به گوش اندر است / چو قیدش نهادند بر پا و دست
که گفت ار نه سلطان اشارت کند / کرا زهره باشد که غارت کند
بباید چنین دشمنی دوست داشت / که میدانمش دوست بر من گماشت
اگر عز جاه است و گر ذل قید / من از حق شناسم نه از عمر و زید
ز علت مدار ای خردمند بیم / چو داروی تلخت فرستد حکیم
بخور هر چه آید زدست حبیب / نه بیمار داناتر است از طبیب
شبی یاد دارم که چشمم نخفت / شنیدم که پروانه با شمع گفت
که من عاشقم گر بسوزم رواست / ترا گریه و سوز باری چراست
بگفت ای هوادار دیرین من / برفت انگبین یار شیرین من
چو شیرینی از من بدر می رود، / چو فرهادم آتش به سر می رود
همی گفت و هر لحظه سیلاب درد / فرو میدویدش برخسار زرد
که ای مدعی عشق کار تو نیست / که نه صبر داری و نه یارای ایست
تو بگریزی از پیش یک شعله خام / من استاده ام تا بسوزم تمام
ترا آتش عشق اگر پر بسوخت / مرا بین که از پای تا سر بسوخت
مبین تابش مجلس افروزیم / تپش بین و سیلاب خون ریزیم
چو سعدی که بیرونش افروخته است / ورش بنگری اندرون سوخته است
همه شب در این گفتگو بود شمع / بدیدار او وقت اصحاب جمع
نرفته زشب همچنان بهره ای / که ناگه بکشتش پری چهره ای
همی گفت و می رفت دودش به سر / که این است پایان عشق ای پسر
اگر عاشقی خواهی آموختن / به کشتن فرج یابی از سوختن
مکن گریه بر قبر مقتول دوست / برو خرمی کن که مقبول اوست
اگر عاشقی سرمشوی از مرض / چو سعدی فرو شوی دست از غرض
فدائی ندارد ز مقصود چنگ / و گر بر سرش تیر بارند و سنگ
به دریا مرو گفتمت زینهار / و گر می روی تن به طوفان سپار
طریق عشق به ناموس می رود شاهی / پیاله ای دو سه دیگر که عاقل است هنوز
با دل گفتم ز عالم کون و فساد / تا چند خورم غم، تنم از پا افتاد
دل گفت تو نزدیک به مرگی چه غم است / بیچاره کسی که این دم از مادر زاد
خانه پر بود از متاع صبر این دیوانه را / سوخت عشق خانه سوز اول متاع خانه را
به گریه گفتمش از حال من مشو غافل / به خنده گفت که بیچاره غافل است هنوز
قومی که می دهندشان از تو غافل اند / کاهل وقوف را در تقریر بسته اند
شب در آن کو بوده ام گرمست خاک از آتشم / پا منه از خانه بیرون انتظارم گو بکش


 بخش سوم - قسمت اول

گروهی نشینند با خوش پسر / که ما پاکبازیم و صاحب نظر
زمن پرس فرسوده ی روزگار / که بر سفره حسرت برد روزه دار
از آن تخم خرما خورد گوسفند / که قفل است بر تنگ خرماوبند
سر گاو عصار از آن درکه است / که از کنجدش ریسمان کوته است
جوی ها بسته ام از دیده به دامان که مگر / در کنارم بنشانند سهی بالائی
قربان آن غارتگرم کان دل نه تنها می برد / تاراج جان هم می کند، دین هم بیغما می برد
ای دل طبیب عشق او، دارد دوائی بوالعجب / آسوده را غم می دهد صبر از شکیبا می برد
نبود به کیش عاشقان اخوان یوسف را گنه / آسایش یعقوب را شوق زلیخا می برد
دین و دل و هر چیز بود آن ترک غارتگر ستد / مانده است ما را نیم جان آن نیز گویا می برد
هر چند عذرا می برد، با وامق استغنا زحد / این سوز وامق عاقبت آرام عذرا می برد
صدق محبت می کند در چشم مجنون توتیا / هر خاک کان باد صبا از کوی لیلی می برد
با آن که تیغ جور او در جان من زد چاک ها / آلوده گشته خنجرش ما را به دعوی می برد
هر چند گام جان من تلخ است زان زهر ستم / این تخلی کام من آن لعل شکرخا می برد
شوق جمال دلکشت حاجی پی گم کرده را / گاهی به یثرب می کشد گاهی به بطحا می برد
ای شیخ این آلوده را در سلک پاکان جا مده / کاین رندی من عاقبت ناموس تقوی می برد
در دیر پیش کافری دل در گرو مانده مرا / زاهد من بیچاره را سوی مصلی می برد
محنت کشیدن خوش بود لیک از برای یار بود / بی عاقبت باشد که رنج از بهر دنیا می برد
فارغ دلان را آورد عشرت پرستی سوی شهر / دیوانه ی عشق ترا غم سوی صحرا می برد
بپذیر عذرم چون کنم بی طاقتیها در غمت / گر کوه باشد جان من این حسنش از جا می برد
ای هوشمندان بر رخش آهسته می باید نظر / کان عشوه های جان ستان دل بی محابا می برد
ما را نباشد در جهان غیر از دل پرغصه ای / در حیرتم زان بیخرد کو رشک بر ما می برد
فرهاد بعد از بیستون زد تیشه بر سر، صبر بین / اشرف هنوز از بهر او شرمندگی ها می برد
یکی خرده بر شاه غزنین گرفت / که حسنی ندارد ایاز ای شگفت
گلی را که نه رنگ باشد نه بوی / غریب است سودای بلبل بر اوی
به محمود گفت این حکایت کسی / به پیچید از اندیشه بر خود بسی
که عشق من ای خواجه بر خوی اوست / نه بر قدو بالای نیکوی اوست
شنیدم که در تنگنائی شتر / بیفتاد و بشکست صندوق در
به یغما ملک آستین برفشاند / وز آنجا به تعجیل مرکب براند
سواران پی در و مرجان شدند / زسلطان به یغما پریشان شدند
نماند ازو شاقان گردن فراز / کسی در قفای ملک جز ایاز
چو سلطان نگه کرد و او را بدید / ز دیدار او همچو گل بشکفید
بدو گفت: کای سنبلت پیچ پیچ / ز یغما چه آورده ای؟ گفت: هیچ
من اندر قفای تو می تاختم / ز خدمت به نعمت نپرداختم
گرت قربتی هست در بارگاه / به خلقت مشو غافل از پادشاه
خلاف طریقت بود کاولیا / تمنا کنند از خدا، جز خدا
گر از دوست چشمت بر احسان اوست / تو در بند خویشی، نه در بند دوست
ترا تا دهن هست از حرص باز / نیاید به گوش دل از غیب راز
حقیقت سرائی است آراسته / هوا و هوس گرد برخاسته
نبینی که جائی برخاست گرد / نبیند نظر گرچه بیناست مرد
شنیدم که در شدت صنعا جنید / سگی دید برکنده دندان ز صید
ز نیروی سر پنجه ی شیرگیر / فرومانده عاجز چو روباه پیر
پس از عزم آهو گرفتن به پی / لگد خورده از گوسفندان حی
چه مسکین و بیطاقتش دید و ریش / بدو داد یک نیمه از زاد خویش
شنیدم که می گفت و خوش می گریست / که داند که بهتر زما هر دو کیست
زویرانه ای عارفی ژنده پوش / یکی را نباح سگ آمد به گوش
به دل گفت بانگ سگ این جا چراست / درآمد که درویش صالح کجاست
نشان سگ از پیش و از پس ندید / به جز عارف آن جا دگر کس ندید
خجل باز گردیدن آغاز کرد / که شرم آمدش بحث این راز کرد
شنید از درون عارف آواز پای / هلا گفت بر در چه پائی درآی
نپنداری ای دیده ی روشنم / کز ایدر سگ آواز کرد، این منم
و دیدم که بیچارگی می خرد / نهادم زسر کبر و رای و خرد
چو سگ بر درش بانگ کردم بسی / که مسکین تر از وی ندیدم کسی
انصاف بده ای فلک مینا فام / کز این دو کدام خوبتر کرد خرام
خورشید جهانتاب تو از جانب صبح / یا ماه جهانگرد من از جانب شام
با تو پس ازعلم چه گویم سخن / علم چو آید به تو گوید چه کن
تو نام نیک حاصل کن در این بازار ای زاهد / که در کوئی که ما هستیم، نام نیک بدنامی است
غم روزی خورد هر کس به تقدیر / چو من غم روزی افتادم چه تدبیر


 بخش سوم - قسمت دوم

بخت ار مدد کند که کشم رخت سوی دوست / گیسوی حور گرد فشاند ز مفرشم
خوش آمد گل وزین خوشتر نباشد / که در دستت به جز ساغر نباشد
زمان خوشدلی دریاب دریاب / که دایم در صدف گوهر نباشد
بیا ای شیخ در خمخانه ی ما / شرابی خور که در کوثر نباشد
عجب راهی است راه عشق کآنجا / کسی سر برکند، کش سر نباشد
بشو اوراق اگر همدرس مائی / که علم عشق در دفتر نباشد
کسی گیرد خطا بر نظم حافظ / که هیچش لطف در گوهر نباشد
این سخن شیر است در پستان جان / بی کشنده شیرکی گردد روان
اگر مرگ خود هیچ لذت نبخشد / همین وارهاند ترا جاودانی
اگر مقبلی از گران قلتبانان / اگر مدبری از گران قلتبانی
زندگانی چیست؟ مردن پیش دوست / کاین گروه زندگان دل مرده اند
شاید که می بخندد بر روزگار خسرو / آن کس که دیده باشد رخساره ای چنان را
چون او نه به حسن، دلربائی بوده / چون من نه به عشق مبتلائی بوده
او در پی صلح بوده و من غافل / گستاخی آرزو ز جائی بوده
ای مایه ی ناز جمله کار تو خوش است / مانند بهار روزگار تو خوش است
نادیدن و دیدن رخت هر دو نکوست / خشم تو و مستی خمار تو خوش است
گل همان به که به هر حرف نیندازد گوش / ورنه درد دل مرغان چمن بسیار است
آفتابی است قبول نظر اهل کمال / که به یک تابش او سنگ شود صاحب مال
تا ز گرد ره مردی نکنی سرمه ی چشم / از پس پرده ی غیبت ننمایند جمال
هر که خاصیت اکسیر محبت دانست / به یکی عشوه گر و کرد همه منصب و مال
آرزومند وصالیم، خدا را مپسند / ما چنین تشنه و دریای کرم مالامال
نمودم باغبان را سرو، از او جستم نشان تو / که نامد این چنین نخلی به گشت بوستان تو
از قصه ی من روایتی می شنوی / وز سوز دلم حکایتی می شنوی
شاها، ملکا قد فلک را / جز بهر سجود خم نکردی
بر من که پرستشت نکردم / ور ناکردم ستم نکردی
آن چیست که از بدی نکردم / و آن چیست که از کرم نکردی
گفتی که دهم سزای جرمت / چون وقت رسید هم نکردی
تا با لب تو لبم هم آواز نشد / و اندر ره وصل با تو دمساز نشد
از گریه دو چشم من فراهم نامد / وز خنده لبان من ز هم باز نشد
در دیده ی روزگار نم بایستی / یا با غم من صبر بهم بایستی
اندازه ی غم چو عمر کم بایستی / یا عمر به اندازه ی غم بایستی
شد دیده به عشق، رهنمون دل من / تا کرد پر از غصه درون دل من
زنهار اگر دلم نماند روزی / از دیده طلب کنید خون دل من
دل بی تو مرا یک نفس آسوده ندید / وز هجر تو جز خسته و فرسوده ندید
تا خاک ترا به کاه گل نندودند / خورشید کسی به کهگل اندوده ندید


 بخش چهارم - قسمت اول

تصویر لا به صورت مقراض بهر چیست / یعنی زبهر قطع تعلق زما سوی است
نور قدم زرخنه ی لا می کند طلوع / خوش خانه دلی که از این رخنه پرضیاست
فقر است راحت دو جهان زینهار از آن / میل غنا مکن که غنا صورت عنا است
عاریتی است هر چه دهد گردش سپهر / عارض بود بیاض چو از گرد آسیا است
تیری است کج شده که به آتش بود سزا / آنرا که قد به خدمت همچون خود دو تاست
نفس ترا خرید حق از بهر بندگی / تصدیق این معامله ان الله اشتری است
ره را میان خوف و رجا رو که در خبر / خیرالامور اوسطها قول مصطفی است
آزار جو عزیز بود،لطف جوی خوار / این است طبع دهر، دلت مضطرب چراست
مستلزم ممات بود زهر و قیمتی است / سرمایه ی حیات بود آب و کم بهاست
بهر فراغ دل طلب گنج میکنی / آن گنج را که میطلبی کنج انزواست
گردی به دیده از ره بیخوابی ارکشی / روشن شود به چشم دلت کان چه توتیاست
جوع است و عزلت و سهر و صحت، چار رکن / زین چار رکن قصر ولایت قوی بناست
زین چار چاره نیست کسی را که هستش / در ساخت زمین دل این طرفه قصر خواست
حاشا که حال خوش دهدت رو که کار تو / گه فکر مایجی ء و گهی فکر مامضی است
بگذر ز خود که پر نشود از هوی هو / هر کس که نی انای دلش خالی از اناست
پهلو بس است لوح و نی بوریا قلم / در شرح رنج شب که زبی بستری تر است
دعوی کنی که پیر شدم زیر بار دل / برهان مستقیم بر این دعوی انحناست
هر ظلمتی که هست ز ناراستی تست / خوراکم است سایه چو در حد استواست
گو تاج و تخت زیر و زبر شود که باک نیست / درویش را که تاج نمد، تخت بوریاست


 بخش چهارم - قسمت دوم

باز می گیرند چون استارها / نور از آن خورشید این دیوارها
شیشه های رنگ رنگ آن نور را / مینماید این چنین رنگی به ما
چون نماند شیشه های رنگ رنگ / نور بی رنگت کند آن گاه دنگ
خوی کن بی شیشه دیدن نور را / تا چو شیشه بشکند نبود عمی
دیده ی دل کو به گردون بنگریست / دید کانجا هر دمی میناگریست
قلب ایمان است و اکسیر محیط / ائتلاف خرقه ی تن بی مخیط
تو از آن روزی که در هست آمدی / آتشی یا خاک یا بادی بدی
گو ترا بودی در آن حالت بقا / کی رسیدی مر ترا این ارتقا
از مبدل هستی اول نماند / هستی بهتر بجای آن نشاند
همچنین تا صدهزاران هست ها / بعد یکدیگر دوم به زابتدا
این بقاها زین فناها یافتی / از فنایش رو چرا برتافتی
زان فناها چه زیان بودت که تا / بر بقا چسبیده ای، ای ناسزا
چون دوم از اولینت بهتر است / پس فنا جوی و مبدل را پر است
صدهزاران حشر دیدی ای عنود / تا کنون هر لحظه از بدو وجود
از جمادی بی خبر سوی نما / وز نما سوی حیات و ابتلاء
باز سوی عقل و تمییزات خوش / باز سوی خارج این پنج و شش
قالب بحر این نشان پای هاست / پس نشان پا درون بحر لاست
باز منزل های خشکی زاحتیاط / هست دهها و وطنها و رباط
هست منزل های دریا در وقوف / وقت موجش بی جدار و بی سقوف
نیست پیدا اندر این ره پا و گام / نه نشان است آن منازل را نه نام
تخم بطی گر چه مرغ خانه است / کرد زیر پر چو دایه تربیت
ما در تو آن بط دریا بداست / دایه ات خاکی بد و خشکی پرست
میل دریا که دل تواند اندر است / آن طبیعت جانت را از مادر است
دایه را بگذار بر خشک وتر آن / اندر آ در بحر معنی چون بطان
گر ترا دایه بترساند زآب / تو مترس و سوی دریاها شتاب
تو بطی بر خشک و برتر زنده ای / نی چو مرغ خانه، خانه کنده ای
تو ز «کرمنا بنی آدم » شهی / هم به خشکی هم به دریا پا نهی
که حملنا هم علی البحر ای جوان / از حملنا هم علی البر پیش دان
مر ملایک را سوی بر راه نیست / جنس حیوان هم زبحر آگاه نیست
تو به تن حیوان، به جانی از ملک / تا روی هم بر زمین هم بر فلک
رویت که زباده لاله می روید از او / وز تاب شراب ژاله می روید از او
دستی که پیاله ای زدست تو گرفت / گر خاک شود، پیاله می روید از او
ای ز وجود تو نمود همه / جود تو سرمایه ی بود همه
نام و نشانت نه و دامن کشان / میگذری بر همه دامن فشان
با همه چون جان به تن آمیزناک / پاک زآلایش ناپاک و پاک
گرچه نمایند بسی غیر تو / نیست در این عرصه کسی غیر تو
ای درین بتکده ی طبع فریب / برده غوغای بتان از تو شکیب
سنگ بر بتکده ی آذر زن / در جهان صیت خلیلی افکن
تاج عزت ز سر عزی کش / رخت طاعت به در مولی کش
ثنوی و اهرمن و یزدان گو / تافت از انجمن ایمان رو
عیسوی شه به سه گوئی افزون / خیمه از ساحت این زد بیرون
تو به صد بت چه به صد بلکه هزار / بلکه بیرون ز ترازوی شمار
کرده ای روی دل و هر نفسی / میپزی در ره ایمان هوسی
ناصح از پند تو عشقم به دل افروخته شد / آتش است این نه چراغ است که از باد بمیرد
کم گوی ولی قصه ی درمان که به این درد / حیف است که آلوده ی درمان شده باشی
شبها ز دم هوا فسرده چو یخم / زانو به شکم کشیده همچون ملخم
چنبر شده ام چنان که می نشناسد / کس موی زهار را زموی زنخم
ای بی تو مرا امید بهبودی نه / با من تو چنان که پیش از این بودی نه
میدانستم که عهد و پیمان مرا / در هم شکنی ولی بدین زودی نه
رقیب مانع قتلم چه میشوی بگذار / که مرگ پیش ولی بهتر از حمایت تست
میکرد به غمزه سینه کاوی / پنداشت که دل به جاست ما را
دست حاجت کشیده سر در پیش / آمدم بر درت من درویش
مگرم رحمت تو گیرد دست / ور نه اسباب نامرادی هست
چون چتر سنجری رخ بختم سیاه باد / با فقر اگر بود هوس ملک سنجرم
تا یافت جان من خبر از ذوق نیم شب / صد ملک نیمروز به یک جو نمی خرم
ای وای به من گر تو به چشم همه مردم / زین گونه نمائی که به چشم من حیران


 بخش پنجم - قسمت اول

خواجه ی ما زبصره تا بغداد / گر بود پر ز سوزن و فولاد
پس زکنعان بیاید اسرائیل / همره جبرئیل و میکائیل
خانه ی کعبه را کنند گرو / چند روز اوفتند در تک و دو
تا به آن جستجوی پی در پی / سوزنی عاریت کنند از وی
تا زند بخیه درزی چالاک / آنچه بر یوسف از قفا شد چاک
ندهد سوزن آن فرومایه / نکند شادشان از آن وایه
بفسرد که از تو هم آن عز زن / که شود سوده ناگه آن سوزن
گیردش لایزال تب لرزه / زان بتش در خیال صد هرزه
هر که جنباند کلید شرع را بر وفق طبع / طبع نگشاید برویش جز در ادبار را
آی درت کعبه ی ارباب نجات / قبلتی و جهک فی کل صلوه
بر سر کوی تو ناکرده وقوف / حاجیان را چه وقوف از عرفات
غم عشاق تو آخر نشود / انزل الله علیکم برکات
میکشی هر طرف از حلقه زلف / بس کن ای باد صبا این حرکات
جامی از درد تو جان داد و نگفت / فهو ممن کتم العشق و مات
چون نصیب ما نشد وصل حبیب / ما و درد بی نصیبی یا نصیب
روی خود بنمایت گفتی زدور / کاش بودی این سعادت عنقریب
در گردش افلاک چو کردم نظری / از مردم آدمی ندیدم اثری
هر جا که سری بود، فرو رفت به خاک / هر جا که خری بود، برآورد سری
جوش نطق از دل نشان دوستی است / بستگی نطق از بی الفتی است
دل که دلبر دید، کی ماند ترش / بلبلی گل دید، کی ماند خمش
لوح محفوظ است پیشانی یار / راز کونینت نماید آشکار
خاک ره آن گر مروانیم که ننشت / بر دامنشان گرد زویرانه ی عالم
چشمت به عشوه ره زند، لب خوانده افسون دگر / دل می برند از عاشقان هر یک به قانون دگر
سال ها شد که روی بر دیوار / دل برآرم به گرد شهر و دیار
تا بیابم نشان آدمئی / کاید از وی نسیم محرمئی
بروم خاک پای او باشم / نقد جان زیر پای او باشم
دیدنش از خدا دهد یادم / کند از دیدن خود آزادم
سخنش را چو جا کنم در گوش / سازدم از سخنوری خاموش
وه کزین کس نشانه پیدا نیست / اثری در زمانه قطعا نیست
ور کسی را گمان برم که وی است / چون شود ظاهر آن چنان که وی است،
یابمش معجبی به خود مغرور / طورش از اهل دین و دانش دور
نه از این کار در دلش دردی / نه از این راه بر رخش گردی
نه زعلم درایتش خبری / نه ز سر روایتش اثری
سخن او به غیر دعوی نه / همه دعوی و هیچ معنی نه
طالبان را شود به تو به دلیل / بنماید به سوی زهد سبیل
بر سر راه خلق چاه کن است / ره نما نیست او که راه زن است
چون شود گم به سوی حق ره از او / هست شیطان نعوذ بالله از او
گر کسی را بود شکیبائی / وقت تنهائی است و یکتائی
خانه در سوی انزوا کردن / رو بدیوار عزلت آوردن
دل به یک باره در خدا بستن / خاطر از فکر خلق بگسستن
بر در دل نشستن از پی پاس / تا به بیهوده نگذرد انفاس
ور زغوغای نفس اماره / از جلیسی نباشدت چاره
شو انیس کتاب های نفیس / آنهافی الزمان خیر جلیس
مصحفی جوی روشن و خوانا / راست چون طبع مردم دانا
در حدیث صحیح مصطفوی / باشی از خلق و سیرت نبوی
وز تفاسیر آنچه مشهور است / که ز تحریف مبتدع دور است
وز فروع و اصول شرع هدی / آنچه لایق نماید و اولی
وز فنون ادب چه نحو و چه صرف / و آنچه باشد در آن علوم شگرف
وز رسالات اهل کشف و شهود / وز مقالات اهل ذوق و وجود
آنچه باشد به عقل و فهم فریب / که شود منکشف به فهم لبیب
وز دواوین شاعران فصیح / وز مقالات ناظمان ملیح
آنچه قبضت کند به بسط بدل / چه قصاید چه مثنوی چه غزل
چون تر جمع گردد این اسباب / روی دل ز اختلاط خلق بتاب
گوشه ای گیر و گوش با خود دار / دیده ی عقل و هوش با خود دار
بگذر از نفس و صاحب دل باش / حسب الامکان مراقب دل باش
احن شوقا الی دیار لقیب فیها جمال سلمی / که میرساند از آن نواحی نوید لطفی به جانب ما
به وادی غم منم فتاده زمام فکرت زدست داده / نه بخت یاور نه عقل رهبر، نه تن توانا نه دل شکیبا
زهی جمال تو قبله ی جان حریم کوی تو کعبه ی دل / فان سجدنا الیک نسجدوان سعینا الیک سنعی
اگر به جورم بر آوری جان و گربه تیغم بیفکنی سر / قسم به جانت که برنیارم سر ارادت زخاک آن پا
به ناز گفتی؟ فلان کجائی؟ چه بود حالت در این جدائی؟ / مرضت شوقا و مت شوقا فکیف اشکو الیک شکوی
برآستانت کمینه جامی مجال دیدن ندید از آن رو / به کنج فرقت نشست محزون بکوی محنت گرفت مأوی
با مدعی مگوئید اسرار عشق و مستی / تا بی خبر بمیرد در رنج و خودپرستی
با ضعف و ناتوانی همچون نسیم خوش باش / بیماری اندر این غم خوشتر ز تندرستی
در مذهب طریقت خامی نشان کفر است / آری طریق رندان چالاکی است و چستی
عاشق شو ار نه روزی کار جهان سرآید / ناخوانده نقش مقصود از کارگاه هستی
آن روز دیده بودم این فتنه ها که برخواست / کز سرکشی زمانی با ما نمی نشستی
خار ار چه جان بکاهد، گل عذر آن بخواهد / سهل است تلخی من در جنب ذوق مستی
مهر فلک کنیزک خورشید نام اوست / کاندر پس سه پرده نشسته است از حجاب
وز شرم کس نکرده نگه بر رخش درشت / از بس که دارد از نظر مردم اجتناب
در خواب نیز تا نتواند نظر کند / نامحرمی بر آن مه خورشید احتجاب
نبود عجب اگر کند از دیده ی ذکور / معمار کارخانه احساس منع خواب
خود هم به عکس صورت خود گر نظر کند / ترسم که عصمتش کند اعراض در عتاب
فرمان دهد که عکس پذیری به عهد اوست / بیرون برد قضا هم از آئینه هم زآب


 بخش پنجم - قسمت دوم

دست در حلقه ی آن زلف دو تا نتوان کرد / تکیه بر عهد تو و باد صبا نتوان کرد
غیرتم کشت که محبوب جهانی لیکن / روز و شب عربده با خلق خدا نتوان کرد
من چه گویم که ترا نازکی طبع لطیف / تا به حدی است که آهسته دعا نتوان کرد
باغ مرا چه حاجت سرو و صنوبر است / شمشاد سایه پرور من از که کمتر است؟
از آستان پیر مغان سر چرا کشم / دولت در این سرای و گشایش در این در است
در کوی ما شکسته دلی میخرند و بس / بازار خود فروشی از آن سوی دیگر است
یک قصه بیش نیست غم عشق واین عجب / کز هر زبان که می شنوم نامکرر است
ما آبروی فقر و قناعت نمی بریم / با پادشه بگوی که روزی مقدر است
ای نازنین پسر تو چه مذهب گرفته ای / کت خون ما حلال تر از شیر مادراست
عارفی کو که کند فهم زبان سوسن / تا بپرسد که چرا رفت و چرا باز آمد
مخفت ای دیده چندان غافل و مست / چو هشیاران برآور در جهان دست
که چندان خفت خواهی در دل خاک / که فرموشت کند دوران افلاک
دایم دل خود به معصیت شاد کنی / چون غم رسدت خدای را یاد کنی
دنیا زتو رفته وترا دعوا ترک / گنجشک پریده را چه آزاد کنی؟
با فاقه و فقر همنشینم کردی / بی مونس و بی یار غمینم کردی
این مرتبه ی مقربان در تو است / آیا به چه خدمت این چنینم کردی؟
به چشمی ناز بی اندازه کردن / به دیگر چشم عهدی تازه کردن
عتابش گرچه می زد شیشه بر سنگ / عقیقش نرخ می پرسید در جنگ
دو شکر چون عقیق آب داده / دو گیسو چون کمند تاب داده
خم گیسوش آب از دل کشیده / به گیسو سبزه را بر گل کشیده
شده گرم از نسیم مشک بیزش / دماغ نرگس بیمار خیزش
چه خوش باشد در آغاز جوانی / دو دلبر را به هم سودای جانی
گه از ابرو عتاب آغاز کردن / که از مژگان بیان راز کردن
گهی از دور باش غمزه راندن / گهی از گوشه های چشم خواندن
فشرده عشق در دل ها قدم سخت / خرد برده به صحرای عدم رخت
درون جان خیال زلف و بالا / چو دزد خانگی جاسوس کالا
می تلخ است جور گلعذاران / که هر چندش خوری باشد گواران
بیا که قصر امل سخت سست بنیاد است / بیار باده که بنیاد عمر بر باد است
غلام همت آنم که زیر چرخ کبود / ز هر چه رنگ تعلق پذیرد آزاد است
چه گویمت که به میخانه دوش مست و خراب / سروش عالم غیبم چه مژده ها داده است
که ای بلندنظر شاهباز سد ره نشین / نشیمن تو نه این کنج محنت آباد است
ترا ز کنگره ی عرش می زنند صفیر / ندانمت که در این دامگه چه افتاده است
غم جهان مخور و پند من مبر از یاد / که این لطیفه ی نغزم و زهروی یاد است
حسد چه می بری ای سست نظم بر حافظ / قبول خاطر و لطف سخن خدا داد است
بحری است بر عشق که هیچش کناره نیست / آنجا جز آن که جان بسپارند چاره نیست
آن دم که دل به عشق دهی خوش دمی بود / در کار خیر حاجت هیچ استخاره نیست
ما را به منع عقل مترسان و می بیار / کاین شحنه در ولایت ما هیچ کاره نیست
فرصت شمر طریقه ی رندی که این نشان / چون راه گنج بر همه کس آشکاره نیست
نگرفت در تو گریه ی حافظ به هیچ روی / حیران آن دلم که کم از سنگ خاره نیست
چون درد دلی گویم در خواب کنی خود را / این درد دل است آخر افسانه نمیگویم
گر علم لدنی همه از برداری / سودت نکند چو نفس کافر داری
سر را به زمین چه مینهی بهر نماز / آن را به زمین بنه که در سرداری
خوشحال مجردی جهان پیمائی / وز نیک و بد زمانه بی پروائی
خورشید صفت سیرکنان در عالم / هر روز به منزلی و هر شب جائی
عشق آمد و گرد فتنه بر جانم بیخت / صبرم شد و عقل رفت و دانش بگریخت
زین واقعه هیچ دوست دستم نگرفت / جز دیده که هر چه داشت در پایم ریخت
در ره عشق نشد کس بیقین محرم راز / هر کسی برحسب فهم گمانی دارد
زاهد ظاهر پرست از حال ما آگاه نیست / در حق ما هر چه گوید جای هیچ اکراه نیست
بر در میخانه رفتن کار یک رنگان بود / خود فروشان را به کوی می فروشان راه نیست
هر چه هست از قامت ناساز بی اندام ماست / ور نه تشریف تو بر بالای کس کوتاه نیست
شد خاک قدم طوبی، آن سروسهی قدرا / ما اعظمه شأنا، ماارفعه قدرا
ای پیکر روحانی از زلف بنه دامی / در قید تعلق کش، ارواج مجرد را
من زنده و تو خیزی، خون دگران ریزی / هر لحظه از این غصه خواهم بکشم خود را
اندر آن معرض که خود را زنده سوزند اهل درد / ای بسا مرد خدا کو کمتر از هندو زنی است
اگر صد سال مانی ور یکی روز / بباید رفت از این کاخ دل افروز
چه خوش باغی است باغ زندگانی / گر ایمن بودی از باد خزانی
خوش است این کهنه دیر پر فسانه / اگر مردن نبودی در میانه
از آن سرد آمد این کاخ دلاویز / که چون جا گرم کردی، گویدت خیز
عشقبازان که تماشای نگار اندیشند / ننگشان باد اگر زانکه زعار اندیشند
کسوت مردم عیار بر آن قوم حرام / که در اندیشه ی گنج اند و زمار اندیشند
آذری از گل این باغ به بوئی نرسند / نازکانی که زآزردن خار اندیشند

_________________________________________________________________________

 شیخ بهایی - کشکول - دفتر پنجم - قسمت دوم

 بخش اول - قسمت اول

در خرقه چو آتش زدی ای سالک عارف / جهدی کن و سرحلقه ی رندان جهان باش
هاتفی از گوشه ی میخانه دوش / گفت ببخشند گنه، می بنوش
عفو الهی بکند کار خویش / مژده ی رحمت برساند سروش
این خرد خام به میخانه بر / تا می لعل آوردش خون به جوش
گر چه وصالش نه به کوشش دهند / آن قدر ای دل که توانی بکوش
رندی حافظ نه گناهی است صعب / با کرم پادشه جرم پوش
ای در این خوابگه بی خبران / بی خبر خفته چو کوران و کران
سر برآور که در این پرده سرای / میرسد بانگ سرود از همه جای
بلبل از منبر گل نغمه نواز / قمری از سرو سهی زمزمه ساز
بانگ برداشته مرغ سحری / کرده بر خفته دلان نوحه گری
چرخ در گردش از این بانگ و نوا / کوه در رقص از این صوت و صدا
هیچ از جای نمی خیزی تو / الله الله چه گران خیزی تو
ساعتی ترک گران جانی کن / شوق را سلسله جنبانی کن
بگسل از پای خود این لنگر گل / گام زن شو به سوی کشور دل
آستین بر سر عالم افشان / دامن از طینت آدم افشان
سنگ بر شیشه ی ناموس انداز / چاک در خرقه ی سالوس انداز
همه ذرات جهان در رقص اند / رو نهاده به کمال از نقص اند
تو هم از نقص قدم نه به کمال / دامن افشان ز سر جاه و جلال
خواب بگذار که بی خوابی به / دیده را سرمه ی بیخوابی به
به دوست گرچه عزیز است راز دل مگشای / که دوست نیز بگوید به دوستان عزیز
در سرای مغان رفته بود و آب زده / نشسته پیرو صلائی به شیخ و شاب زده
سبوکشان همه در بندگیش بسته کمر / ولی ز ترک کله ضمه برسحاب زده
گرفته ساغر عشرت فرشته ی رحمت / زجرعه بر رخ حور و پری گلاب زده
عروس بخت در آن حجله با هزاران ناز / کشیده وسمه و بر برگ گل گلاب زده
سلام کردم و با من بروی خندان گفت: / که ای خمارکش مفلس شراب زده
که کرد این که تو کردی به ضعف همت ورای / ز گنج خانه شده، خیمه برخراب زده
وصال دولت بیدار تر سمت ندهند / که خفته ای تو در آغوش بخت خواب زده
مفروش عطر عقل به هندوی زلف یار / کانجا هزار نافه ی مشکین به نیم جو
منبسط بودیم و یک جوهر همه / بی سر و بی پا بدیم آن سر همه
یک گهر بودیم همچون آفتاب / بی گره بودیم و صافی همچو آب
چون به صورت آمد آن نور سره / شد عدد چون پایه های کنگره
کنگره ویران کنیم از منجنیق / تا رود فرق از میان این فریق
شرح این را گفتمی من از مری / لیک ترسم تا نلغزد خاطری
نکته ها چون تیغ فولاد است نیز / گر نداری تو سپر واپس گریز
پیش این الماس بی اسپرمیا / کز بریدن تیغ را نبود حیا
زین سبب من تیغ کردم در غلاف / تا که کج خوانی نباید برخلاف


 بخش اول - قسمت دوم

دلا دیده ی دوربین بر گشای / در این دیر دیرینه ی دیر پای
بدین غور دور شبان روزیش / به خورشید و مه عالم افروزیش
نگویم قدیم است از آغاز کار / که باشد قدم خاصه ی کردگار
حدوث ارچه شد سکه ی نام او / نداند کس آغاز و انجام او
شب وروز او چون دو یغمائی اند / دو پیمانه ی عمر پیمائی اند
دو طرار هشیار و تو خفته مست / پی کیسه ببریدنت تیز دست
ز عقد امانی ترا کیسه پر / به جان دشمن کیسه پر، کیسه بر
چو کیسه به سیم و زر آگنده است / دل کیسه داران پراکنده است
یکی جمع شد زین پراکندگی / تهی کن دل از کیسه آکندگی
پی عزت نفس خواری مکش / زحرص و طمع خاکساری مکش
میامیز چون آب با هر کسی / میاویز چون باد با هر خسی
خلاصی تو از آبرو ریختن / چو بخشد زمردم نیامیختن
خوش آن کو در این لاجوردی رواق / ز آمیزش جفت طاق است، طاق
ای دل ار عشرت امروز به فردا افکنی / مایه نقد بقا را که ضمان خواهد شد
عشقبازی کار آسان نیست ای دل سر بباز / ورنه گوی عشق نتوان زد به چوگان هوس
شیخ نادان برد زنادانی / ظن که شد این کمال انسانی
که کند خانقاه و صومعه جای / واکشد پازباغ وراغ و سرای
ابهلی چند گرد او گردند / تابع ذکر و ورد او گردند
بر خلایق مقدمش دارند / هر چه گوید مسلمش دارند
مقتدای زمانه خواجه فقیه / با درون خبیث و نفس سفیه
حفظ کرده است چند مساله ای / در پی افکنده از خران گله ای
سینه پر کینه دل پر از وسواس / کرد ضایع به گفتگوی انفاس
عمر خود کرد در خلاف و مرا / صرف حیض و نفاس و بیع و شری
گشته مشعوف لایجور و یجوز / مانده عاجز به کار دین چو عجوز
با چنین کار و بار کرده قیاس / خویشتن را که هست اکمل ناس
حد ایشان به مذهب عامه / حیوانی است مستوی القامه
پهن ناخن، برهنه پوست زموی / به دوپا رهسپر به خانه و کوی
هر که را بنگرند کاین سان است / می برندش گمان که انسان است
با هر که نشستی و نشد جمع دلت / وز تو نرهید زحمت آب و گلت
زنهار زصحبتش گریزان میباش / ورنه نکند روح عزیزان بحلت
بلبل از فیض گل آموخت سخن ورنه نبود / این همه قول و غزل تعبیه در منقارش
به مژگان سیه کردی هزاران رخنه در دینم / بیا کز چشم بیمارت هزاران درد برچینم
شب رحلت هم از بستر روم تا قصر حورالعین / اگر در وقت جان دادن تو باشی شمع بالینم
ای که مهجوری عشاق روا می داری / بندگان را زبر خویش جدا می داری
دل ربودی و بحل کردمت ای جان لیکن / به از این دار نگاهش، که مرا می داری
ای مگس عرصه ی سیمرغ نه جولانگه توست / عرض خود می بری و زحمت ما می داری
حافظ خام طمع شرمی از این قصه بدار / کار ناکرده چه امید عطا میداری
یکی است ترکی و تازی در این معامله حافظ / حدیث عشق بیان کن بهر زبان که تو دانی
گذشت عمر تو در فکر نحو و صرف و معانی / بهائی ازتو بدین نحو صرف عمر بدیع است
مشو دلگرم اگر بخشد سپهرت / که تیزی سنان دارد سر هر موی سنجابش
عاشق جان خویش را بادیه سهمگین بود / من به هلاک راضیم لاجرم از خود ایمنم
خاک دل آن روز که می بیختند / شبنمی از عشق بر او ریختند
دل که به آن رشحه غم اندود شد / بود کبابی که نمک سود شد
دیده ی عاشق که دهد خون ناب / هست همان خون که چکد از کباب
بی اثر مهر چه آب و چه گل / بی نمک عشق چه سنگ و چه دل
نازکی دل سبب قرب تو است / گرشکند کار تو گردد درست
دل که ز عشق آتش سودا در اوست / قطره ی خونی است که دریا در اوست
سبحه شماران ثریا گسل / مهره ی گل را نشمارند دل
ناله زبیداد نباشد پسند / چند دل و دل چونئی دردمند
به که نه مشغول به این دل شوی / کش ببرد گربه چوغافل شوی
نیست دل آن دل که در او داغ نیست / لاله ی بی داغ در این باغ نیست
آهن و سنگی که شراری در اوست / بهتر از آن دل که نه یاری در اوست
ای که به نظاره شدی دیده باز / سهل مبین در مژه های دراز
کان مژه در سینه چو کاوش کند / خون دل از دیده تراوش کند
یا منگر سوی بتان تیز تیز / یا قدم دل بکش از رستخیز
روی بتان گرچه سراسر خوش است / کشته ی آنیم که عاشق کش است
هر بت رعنا که جفا کیش تر / میل دل ما سوی او بیشتر
یار، گرفتم که به خوبی بری است / سوختن او نمک دلبری است
سوزش و تلخی است غرض از شراب / ورنه به شیرینی از او بهتر، آب
لاله رخان گرچه که داغ دل اند / روشنی چشم و چراغ دل اند
مهر و حفا کاریشان دلفروز / دیدن و نادیدنشان سینه سوز
حسن، چه دل بود که دادش نداد / عشق چه تقوی که به بادش نداد
دامن از اندیشه ی باطل بکش / دست ز آلودگی دل بکش
قدر خود آن ها که قوی یافتند / از قدم پاک روی یافتند
کار چنان کن که در این تیره خاک / دامن عصمت نکنی چاک چاک
عشق بلند آمد و دلبر غیور / در ادب آویز، رها کن غرور
چرخ در این سلسله پا در گل است / عقل در این میکده لایعقل است
جان و جسد خسته ی این مرهم اند / ملک و ملک سوخته ی این غم اند
ای دو جهان ذره ای از راه تو / هیچ تر از هیچ به درگاه تو
راز تو بر بیخبران بسته در / باخبران نیز زتو بی خبر
وصف تو زاندازه ی دانش فزون / کار تو زاندیشه ی مردم برون
فکرت ما را سوی تو راه نیست / جز تو کس از سر تو آگاه نیست
در تو زبان را که تواند گشاد / های هویت که تواند نهاد
حکم ترا در خم این نه زره / رشته دراز است و گره بر گره
گر همه عالم به هم آیند تنگ / به نشود پای یکی مور لنگ
جمله جهان عاجز یک پای مور / وای که بر قادر عالم چه زور
به که زبیچارگی جان خویش / معترف آئیم به نقصان خویش
گمشدگانیم در این تنگنای / ره که نماید؟ که توئی ره نمای
خسرو مسکین ز دل مستمند / طرح به تسلیم رضایت فکند
کار نگویم که چه سان کن بدو / آنچه ز تو میسزد آن کن بدو
چاک خواهم زدن این دلق ریا را چکنم / روح را صحبت ناجنس عذابی است الیم
در بدن اندر عذابی ای پسر / مرغ روحت بسته با جنس دگر
هر که را با ضد وی بگذاشتند / این عقوبت را چو مرگ انگاشتند


 بخش دوم - قسمت اول

گرچه از آتش دل چون خم می درجوشم / مهر بر لب زده خون می خورم و خاموشم
قصد جان است طمع در لب جانان کردن / تو مرا بین که در این کار به جان می کوشم
حاش الله که نیم معتقد طاعت خویش / این قدر هست که گه گه قدحی می نوشم
هست امیدم که علیرغم عدو روز جزا / فیض عفوش ننهد بار گنه بر دوشم
پدرم روضه ی رضوان بدو گندم بفروخت / ناخلف باشم اگر من به جوی نفروشم
شبی تاریک چون دریای پر قیر / به دریا در فکنده چشمه ی شیر
زجنبیدن فلک بیکار گشته / ستاره در رهش سیار گشته
سوادش تیره چون سودای خامان / بدامان قیامت بسته دامان
غنوده در عدم صبح شب افروز / به قیر انباشته دروازه ی روز
به کنج صبح قفل افکنده افلاک / کلید گنج را گم کرده در خاک
جهان چون اژدهای پیچ در پیچ / بجز دود سیه گردش دگر هیچ
شبی زین گونه تاریک و جگر سوز / ز غم بی خواب شیرین سیه روز
اگر چه پاسبان بیدار باشد / نه همچون عاشق بیمار باشد
به آب دیده با شب راز می گفت / ز روز بد حکایت باز می گفت
کزین بی مهری و تاریک روئی / شبی باری زبخت من نگوئی
بیابان شو که من زین بی قراری / بخواهم مرد از این شب زنده داری
مگر سوگند خوردی ای جهان سوز / که بعد از مردن شیرین شوی روز
چه خسبی، خیز ای صبح سیه روی / به آب چشم من رخ را فروشوی
مگر کردی تو هم زآشوب غم جوش / که کردی خنده را چون من فراموش
گرفتم کز خمار باده ی دوش / صبوحی گشت مستان را فراموش
چه شد، یارب، به گه خیزان شب را / که در تسبیح نگشادند لب را
مگر بگسست نای مطرب پیر / که برناورد امشب ناله ی زیر
مگر بر نوبتی خواب اشتلم کرد / که امشب خاستن را وقت گم کرد
مگر شد بسته مرغ صبح در دام / که بانگی بر نمی آرد به هنگام
گهی باشد که این شب و روز گردد / دل پرسوز من بی سوز گردد
از این ظلمات غم یابم رهائی / به چشم خویش بینم روشنائی
بسی می کرد زینسان ناامیدی / که ناگه از افق سرزد سفیدی
چو لاله گرچه بودش بر جگر داغ / ز باغ صبحدم بشکفت چون باغ
چه خوش بادی است باد صبحگاهی / کز او در جنبش آید مرغ و ماهی
در آن دم هر دلی کافسرده باشد / اگر زنده نگردد، مرده باشد
دلی کو نور صبح راستین یافت / کلید کار خود در آستین یافت
همان در زن که ملک عالم آنجاست / وگر زان بیشتر خواهی هم آن جاست
چو شیرین یافت نور صبحدم را / به روشن خاطری برزد علم را
به مسکینی جبین بر خاک مالید / ز دل پیش خدای پاک نالید
که ای در هر دلی داننده ی راز / به بخشایش درت بربندگان باز
ز ناکامی دلم تنگ آمد از زیست / تو میدانی که کام چون منی چیست
چو تو امید هر امیدواری / امیدم هست کامیدم برآری
جز این در دل ندارم آرزوئی / که یابم از وصال دوست بوئی
درونم سوخت زین حاجت نهانی / گرم حاجت برآری میتوانی
نشاطی ده کزین غم شاد گردم / ز زندان فراق آزاد گردم
به سر کبریا در پرده ی غیب / به وحی انبیا در حرف لاریب
به نور مخلصان در روسفیدی / به صبر مفلسان در ناامیدی
بدان تاریک زندان مغاکی / ببالین فراموشان خاکی
به خون غازیان در قطع پیوند / بسوز مادران در مرگ فرزند
به آهی کز سرشوری برآید / به خاری کز سرگوری برآید
به مهراندوه دل های کریمان / به گرد آلوده سرهای یتیمان
به شبهای سیاه تنگدستان / به دل های سفید حق پرستان
به عشق نو در آغاز جوانی / به غمهای کهن در دل نهانی
بدان بیدل که هستی نایدش یاد / بدان دل کوبود در نیستی شاد
بدان سینه که دارد عشق جاوید / به هجرانی که هست از وصل نومید
که برداری غم از پیرامن من / نهی مقصود من در دامن من
گرفتارم بدست نفس خود رای / به رحمت بر گرفتاران ببخشای
اگرچه ماجرا هست از ادب دور / تو آنی کز تو نتوان داشت مستور
از تهتک مکن اندیشه و چون گل خوش باش / زانکه تمکین جهان گذران این همه نیست
یک چند طریق رهروان گیرم پیش / وز ناز ونعیم یاد نارم کم و بیش
مردانه در این راه بپویم پس و پیش / باشد که رسم به آرزوی دل خویش
ای کرده رخت غارت هوش و دل من / عشق تو شده خانه فروش دل من
سری که مقربان از آن محرومند / عشق تو فرو گفت به گوش دل من
جان در طلب وصال تو شیدائی شد / دل در خم گیسوی تو سودائی شد
اندر طلب وصل تو گرد جهان / بیچاره دلم بگشت و هر جائی شد
جامی که نامه ی عملش را نیامده / عنوان بغیر مظلمه، مضمون بجز گناه
موی سیاه را به هوس می کند سفید / روی سفید را به گنه می کند سیاه
حالش تب ندامت و آه و خجالت است / هرگز مباد حال کسی این چنین تباه
زآمیزش جسم و آلایش جان / چنان گشتی از جوهر خویش غافل
که جان رابه صد فکرت از تن بدانی / زهی فکر باطل زهی جهل کامل
کهتر و مهمتر و وضیع و شریف / همه از روزگار رنجورند
دوستان گر بدوستان نرسند / در چنین روزگار معذورند
اهل عصیان به تولای تو گر تکیه کنند / معصیت ناز کند روز جزا بر غفران
مرا حاجئی شانه ی عاج داد / که رحمت بر اخلاق حجاج باد
شنیدم که باری سگم خوانده بود / که از من به نوعی دلش رانده بود
بینداختم شانه کاین استخوان / نمیبایدم، دیگرم سگ مخوان
برگ عیش دگران روز بروز افزون است / خرمن سوخته ی ماست که با خاک یکی است
به کم خوردن از عادت خواب و خورد / توان خویشتن را ملک خوی کرد
نخست آدمی سیرتی پیشه کن / پس آن گه ملک خوئی اندیشه کن
به اندازه خور زاد گر مردمی / چنین پر شکم آدمی یا خمی
شکم جای قوت است و جای نفس / تو پنداری از بهر نان است و بس
دو چشم و شکم پر نگردد بهیچ / تهی بهتر این روده ی پیچ پیچ
شکم بند دست است و زنجیر پای / شکم بنده، نادر پرستد خدای
برو اندرونی بدست آر پاک / شکم پر نخواهد شد الا بخاک
ای دست تو در جفا زلف تو دراز / وی بی سببی کشیده پا از من باز
وی دست زآستین برون کرده به عهد / امروز کشیده پای در دامن ناز
گفتی که فلان زیاد من خاموش است / و زباده ی شوق دیگران مدهوش است
شرمت ناید هنوز خاک در تو / از گرمی خون دل من در جوش است


 بخش دوم - قسمت دوم

اگر مرد عشقی کم خویش گیر / و گرنه ره عافیت پیش گیر
مترس از محبت که خاکت کند / که باقی شوی گر هلاکت کند
ترا با حق آن آشنائی دهد / که از دست خویشت رهائی دهد
که تا با خودی در خودت راه نیست / وزین نکته جز بیخود آگاه نیست
نه مطرب که آواز پای ستور / سماع است اگر عشق داری و شور
مگس پیش شوریده ای پر نزد / که او چون مگس دست بر سر نزد
نه بم داند آشفته سامان نه زیر / به آواز مرغی بنالد فقیر
سراینده خود می نگردد خموش / ولیکن نه هر وقت باز است گوش
چو شوریدگان می پرستی کنند / به آواز دولاب مستی کنند
به چرخ اندر آیند دولاب وار / چو دولاب بر خود بگریند زار
به تسلیم سر در گریبان برند / چو طاقت نماند گریبان درند
مکن عیب درویش بیهوش و مست / که غرق است از آن می زند پا و دست
نگویم سماع ای برادر که چیست / مگر مستمع را بدانم که کیست
اگر از برج معنی پرد طیر او / فرشته فرو ماند از سیر او
اگر مرد لهو است و بازی ولاغ / قوی تر شود دیوش اندر دماغ
جهان پر سماع است و مستی و شور / ولیکن نبیند در آئینه کور
پریشان شود گل به باد سحر / نه هیزم، که نشکافدش جز تبر
نبینی شتر بر حدای عرب / که چونش به رقص اندر آرد طرب
شتر را چو شور و طرب در سر است / اگر آدمی را نباشد، خر است
میاه علی الارض تجری کانها / صفایح تبر قد سبکن جداول
کأن بها من شره الجری جنه / لذا البستهن الریاح سلا سلا
دجله را امسال رفتاری عجیب مستانه بود / پای در زنجیر و کف بر لب مگر دیوانه بود
کفر چو منی گزاف و آسان نبود / ثابت تر از ایمان من ایمان نبود
در دهر چو من یکی و آن هم کافر / پس در همه دهر یک مسلمان نبود
ای خاک بوسی درت مقصود هر صاحب دلی / بردن به خاک این آرزو مشکلتر از هر مشکلی


 بخش سوم - قسمت اول

دیبا نتوان یافت از این پشم که رشتیم / خرما نتوان خورد از این خاک که کشتیم
گر خواجه شفاعت نکند روز قیامت / شاید که زمشاطه نرنجیم که زشتیم


 بخش سوم - قسمت دوم

ز تو هر که دور ماند چه کند چه چاره سازد / چه عمل بدست گیرد به چه پای بست باشد
ای ز تو قوت بیان نطق سخن سرای را / وی ز تو عقده ها بدل عقل گره گشای را
در طلب تو چون کند طی مکان عشق دل / هم سفری کجا رسد عقل شکسته پای را
محمل راه عشق را دل زفغان درای شد / هرزه درای نشنود بانگ چنین درای را
چو زجهان رون بود ساقی مجلس تبا / نام چرا کسی برد جام جهان نمای را
کام مرامده دگر ذوق زلذت جهان / تا نکند دل آرزو زهر شکرنمای را
نیکی اگر برد کسی پی به طریق بندگی / سجده ی شکر کم بود تا به ابد خدای را
ای که بر خوان خدا نان میخوری / وین همه فرمان شیطان می بری
دیوت از ره برد لاحولیت نیست / وز مسلمانی بجز قولیت نیست
رهروان رفتند و تو درمانده ای / حلقه بر در زن که واپس مانده ای
گر نداری شادئی از وصل یار / خیز باری ماتم هجران بدار
ای سرا و باغ تو زندان تو / خانمان تو بلای جان تو
در غم دنیا گرفتار آمدی / خاک بر فرقت که مردار آمدی
چشم همت برگشا و ره ببین / پس قدم در ره نه و درگه ببین
دست ها اول زخود کوتاه کن / بعد از آن مردانه عزم راه کن
از قدم تا فرق نعمتهای اوست / عرض کن بر خویش نعمتهای دوست
تا بدانی کز که دورافتاده ای / وز جدائی چه صبور افتاده ای
گر تو مرد زاهدی شب زنده باش / بندگی کن تا بروز و بنده باش
ور تو مرد عاشقی رو شرم دار / خوابرا با دیده ی عاشق چکار
چون نه اینی و نه آن ای بیفروغ / پس مزن در عشق ما لاف دروغ
خویش کردی ای حبیب که آتش زدی بدل / کاین داغ بر جراحت ما سودمند بود
از کرم و بزرگواری و رهبری به اوج اسمان رسیدیم / اما ما را بیش از آن ها مظهری دلخواه است
پروانه که سوخت زآتش خنجر شمع / آن عاشق بی قرار غم پرور شمع
میخواست نهان زچشم غیرش سازد / زان بال گشود و گشت گرد سر شمع
تا درین گله گوسفندی هست / ننشیند فلک زقصابی
راه دور است ای پسر هشیار باش / خواب با گور افکن و بیدار باش
کار آسان نیست بر درگاه او / خاک می باید شدن در راه او
نیست این وادی چنین سهل ای سلیم / سهل پنداری تو از جهل ای لئیم
تو همین دانی که این بازار عشق / هست چون بازار بغداد و دمشق
برق استغنا چنان آتش فروخت / کز تف آن جمله ی عالم بسوخت
صد هزاران خلق در زنار شد / تاکه عیسی محرم اسرار شد
صد هزاران طفل سر ببریده شد / تا کلیم الله صاحب دیده شد
صد هزاران جان و دل تاراج یافت / تا محمد یک شبی معراج یافت
میجهد از بی نیازی صرصری / می زند بر هم بیک دم عالمی
بی نیازی بین و استغنا نگر / خواه مطرب باش، خواهی نوحه گر


 بخش چهارم - قسمت اول

ترا عشق همچون خودی زآب و گل / رباید همی صبر و آرام دل
به بیداریش فتنه بر خط و خال / به خواب اندرش پایبند خیال
به صدق چنان سر نهی بر قدم / که بینی جهان بی وجودش عدم
دگر با کست بر نیاید نفس / که با او نماند دگر جان کس
تو گوئی به چشم اندرش منزل است / و گر دیده بر هم نهی بر دل است
نه اندیشه از کس که رسوا شوی / نه قوت که یک دم شکیبا شوی
و گر جان بخواهد به لب بر نهی / و گر تیغ بر سر نهد، سرنهی
چه عشقی که بنیاد آن بر هواست / چنین فتنه انگیز و فرمان رواست
عجب داری از سالکان طریق / که باشند در بحر معنی غریق
زسودای جانان به جان مشتعل / بذکر حبیب از جهان مشتغل
بیاد حق از خلق بگریخته / چنان مست ساقی که می ریخته
نشاید به دارو، دواکردشان / که کس مطلع نیست بر دردشان
الست از ازل همچنانشان بگوش / بفریاد قالوا بلی در خروش
گروهی عمل دار عزلت نشین / قدمهای خاکی دم آتشین
بیک نعره کوهی زجا برکنند / به یک ناله شهری بهم بر زنند
چو بادند پنهان و چالاک روی / چو سنگ اند خاموش و تسبیح گوی
سحرها بگریند چندانکه آب / فرو شوید از دیده شان کحل خواب
فرس کشته از بس که شب رانده اند / سحرگه خروشان که وامانده اند
شب و روز در بحر سودا و سوز / ندانند زآشفتگی شب ز روز
چنان فتنه بر حسن صورت نگار / که با حسن صورت ندارند کار
نداند صاحبدلان دل به پوست / و گر ابهلی داد بی مغز اوست
می از جام وحدت کسی نوش کرد / که دنیا و عقبی فراموش کرد
آن نوع زی که چون قفست بشکند اجل / تا روضه ی جان نکند روی باز پس
شجاع امشب که وصل دوست داری جان سپردن به / علاج محنت هجران فردا مردن است امشب
جهان متفق بر الهیتش / فرو مانده در کنه ماهیتش
بشر ماورای جلالش نیافت / بصر منتهای کمالش نیافت
نه بر اوج ذاتش پرد مرغ وهم / نه در ذیل وصفش رسد دست فهم
در این ورطه کشتی فرو شد هزار / که پیدا نشد تخته ای بر کنار
چه شب ها نشستم در این سیر گم / که دهشت گرفت آستینم که قم
محیط است علم ملک بر بسیط / قیاس تو بر وی نگردد محیط
نه ادراک بر کنه ذاتش رسد / نه فکرت به غور صفاتش رسد
که خاصان درین ره فرس رانده اند / به لااحصی از تک فرومانده اند
نه هر جای مرکب توان تاختن / که جا، جا سپر باید انداختن
اگر سالکی محرم راز گشت / ببندند بر وی در بازگشت
کسی را در این بزم ساغر دهند / که داروی بیهوشیش در دهند
کسی ره سوی گنج قانون نبرد / و گر برد، ره باز بیرون نبرد
ندیدم در این موج دریای خون / کز او کس ببردست کشتی برون
اگر طالبی کاین زمین طی کنی / نخست اسب بازآمدن پی کنی
سخن ماند از عاقلان یادگار / ز سعدی همین یک سخن گوشدار
گنه کار اندیشه ناک از خدای / بسی بهتر از عابد خودنمای
همه بضاعت خود عرضه می کنند آن جا / قبول حضرت حق تا کدام خواهد بود
نظامی که استاد این فن وی است / در این بزمگه شمع روشن وی است
ز ویرانه ی گنجه شد گنج سنج / رسانید گنج هنر را به پنج
چو خسرو به آن پنج هم پنجه شد / وزان بازوی فکرتش رنجه شد
کفش بود از آن گونه گوهر تهی / بنا ساخت لیک از زر ده دهی
زر از سیم هر چند بهتر بود / بسی کمتر از در و گوهر بود
من مفلس عور دور از هنر / نه در حقه گوهر نه در صره زر
در این کارگاه فسون و فسوس / ز مس ساختم پنج گنج فلوس
من و شرمساری زده گنجشان / که این پنج من نیست ده پنجشان


 بخش چهارم - قسمت دوم

هر لحظه هاتفی به تو آواز می دهد / کاین دامگه نه جای امان است الامان
دل دستگاه تست به دست جهان مده / کاین گنج خانه راندهد کس برایگان
فلسی شمر ممالک این سبزه کارگاه / صفری شمر فذلک این تیره خاکدان
مشو با کم از خود مصاحب که عاقل / همه صحبت بهتر از خود گزیند
گرانی مکن با به از خود که او هم / نخواهد که با کمتراز خود نشیند
ای بیخبر از درد دل و داغ نهانی / ما قصه ی خود با تو بگفتیم و تو دانی
دل مینگرد روی تو، جان میرود از دست / داریم از این روی بسی دل نگرانی
ای شمع که ما را به سخن شیفته کردی / پروانه ی خود را مکش از چرب زبانی
ما حال دل از گریه به جائی نرساندیم / ای ناله تو شاید که به جائی برسانی
عمری است که با عارض تو شمع به دعوی است / وقت است که او را پی کاری بنشانی
چون غنچه زخوناب جگر لب نگشادیم / افسوس که بر باد شد ایام جوانی
چون دفتر گل سر به سر از گفته ی شاهی / هر جا ورقی بازکنی، خون بفشانی
چنان ناچیز شو در خود که گر در آینه بینی / نیابی عکس خود با آن که بزدائی فراوانش
گویند به حشر گفتگو خواهد بود / و آن یار عزیز تند خو خواهد بود
از خیر محض جز نکوئی ناید / خوش باش که عاقبت نکو خواهد بود
در مکتب عشق فضل و دانش رندی است / دانشمندی مایه ی ناخورسندی است
یک خنده زروی عجز بر خاک نیاز / بهتر زهزار گونه دانشمندی است
گر در پی قول و فعل سنجیده شوی / در دیده خلق مردم دیده شوی
با خلق چنان مزی که گر فعل ترا / هم با تو عمل کنند، رنجیده شوی
زین بزم برون رفت و چه خوش رفت حسابی / کازرده دل آزرده کند انجمنی را
چندین هزار گلشن شادی در این جهان / ما با غم تو دامن خاری گرفته ایم
من از دو روزه حیات آمدم به جان ای خضر / چه میکنی تو زعمری که جاودان داری
تا بدرد ناامیدی مانده ام دانسته ام / قدر آن ذوقی که دل در انتظار یار داشت
زین پیش گریه را اثری بود در دلش / چندان گریستم که در آن هم اثر نماند
وصل تو گر نصیب شد از سعی ما نبود / گر دون تلافی ستم خویش می کند
بود عین عفو تو عاصی طلب / عرصه عصیان گرفتم زین سبب
چون به ستاریت دیدم پرده ساز / هم بدست خود دریدم پرده باز
رحمتت را تشنه دیدم آبخواه / آبروی خویش بردم از گناه
چشم بر صد بحر حب افکنده ام / لاجرم خود را جنب افکنده ام
گشتم از دریای فضلت با خبر / آمدم دست تهی تشنه جگر
آن زلیخا هر چه او رو نمود / نام او را جمله یوسف کرده بود
نام او در نام ها مکتوم کرد / محرمان را سر آن معلوم کرد
چون بگفتی موم زآتش نرم شد / آن بدی کان یار با ما گرم شد
ور بگفتی مه برآمد، بنگرید / ور بگفتی سبز شد آن شاخ بید
ور بگفتی برگها خوش می تپند / ور بگفتی خوش همی سوزد سپند
ور بگفتی که سقا آورده آب / وربگفتی که برآمد آفتاب
صد هزاران نام اگر بر هم زدی / قصد او یوسف بدی، یوسف بدی
گرسنه بودی چو گفتی نام او / میشدی او سیر و مست جام او
تشنگیش از نام او ساکن شدی / نام یوسف شربت باطن شدی
وقت سرما بودی او را پوستین / این کند در عشق، نام دوست، این
ابروی تو ماه عالم آرای همه / وصل تو شب و روز تمنای همه
گر باد گران به زمنی وای به من / ور با همه کس همچو منی، وای همه


 بخش پنجم - قسمت اول

خوشا وقت شوریدگان غمش / اگر زخم بینند و گرمرهمش
گدایانی از پادشاهی نفور / بامیدش اندر گدائی صبور
دما دم شراب الم درکشند / وگر تلخ بینند دم درکشند
نه تلخ است صبری که بر یاد اوست / که تلخی شکر باشد از دست دوست
ملامت کشانند مستان یار / سبکتر برد اشتر مست بار
اسیرش نخواهد رهائی زبند / شکارش نخواهد خلاص از کمند
سلاطین عزلت، گدایان حی / منازل شناسان گم کرده پی
به سروقتشان خلق کی پی برند / که چون آب حیوان به ظلمت درند
چو پروانه آتش به خود در زنند / نه چون کرم پیله به خود برتنند
دلارام در بر دلارام جو / لب از تشنگی خشک در طرف جو
که آسوده در گوشه ی خرقه دوز / که آشفته در مجلسی خرقه سوز
به تسلیم سر در گریبان برند / چو طاقت نماند گریبان درند
به تیغ می زد و می رفت و باز می نگریست / که ترک عشق نکردی سزای خود دیدی
تو عاشق دیده و من عاشق معشوق نادیده / مرا آغاز کار است و ترا انجام پرکاری
آدمیزاده طرفه معجونی است / کز فرشته سرشته و ز حیوان
گر کند میل این بود کم از این / ور کند میل آن شود به از آن
ای گرانمایه ترین گوهر پاک / وی سبک سایه ترین پیکر خاک
پیکر خاک طلسمی است تو گنج / گنجی از بهر ازل گوهر سنج
این گهر را چه شوی قدر شناس / برهی ز آفت امید و هراس
خرقه کز وی نه دلت خشنود است / چشمه چشمه ز ره داود است
باشد از ناوک هستیت پناه / داردت از تپش عجب نگاه
چون برآن خرقه زنی بخیه، مدار / چشم بر رشته ی کس، سوزن وار
خشک نانی که شب از دریوزه / به کف آری که گشائی روزه
خوشتر از مائده ی کرده خمیر / بر سر خوان شه از شکر و شیر
پات بی کفش زفقر است و فنا / کفش گوئی ز ده بر فقر غنا
از شکاف ار قدمت مضطرب است / صد در رحمت از آن در عقب است
موی ژولیده ی گرد آلودت / خوش کمندی است سوی مقصودت
شب دی خانه ی تو گلخن گرم / مهد سنجاب تو خاکستر نرم
روز سرمات به بالای عبا / بر تو خورشید ز زر بفت قبا
دست خالی زدم یاد نیار / گر سرافراز شوی همچو چنار
به که با خار و خس آئی همسر / مشت چون غنچه پر از خرده ی زر
کهنه ابریق سفالینت بدست / دسته و نایژه اش دیده شکست
در قیامت به ترازوی حساب / چربد از مشربه های زر ناب
پرده بر چشم جهان بین مپسند / هر چه پرده است از او دیده ببند
هر چه رویت به سوی خود کرده است / گر همان جان تو باشد پرده است
کسب اسباب بود پرده گری / شیوه ی فقر و فنا پرده دری
مردمی کن، همه را یک سو نه / ورنه در فقر و فنا زن توبه
بارها با خود این قرار کنم / که روم ترک عشق یار کنم
باز اندیشه می کنم که اگر / نکنم عاشقی چکار کنم
دلم را آرزوی گل عذاری است / که در هر سینه از وی خار خاری است
به تیغ دوست باید جان سپردن / به مرگ خویش مردن سهل کاری است
تن خود را از آن رو دوست دارم / که ترکیبش زخاک رهگذاری است
سگ کوی خودم خواندی، عفی الله / اگر من آدمی باشم همین بس
بداند زحق مردم نیک و بد / مکن ای جوانمرد صاحب خرد
که بد مرد را خصم خود میکنی / وگر نیکمرد است، بد میکنی
یکی گربه در خانه زال بود / که برگشته ایام و بدحال بود
روان شد به مهمان سرای امیر / غلامان سلطان زدندش به تیر
روان خونش از استخوان می چکید / همی گفت و از هول جان می دوید
که گر رستم از دست این تیر زن / من و گنج ویرانه ی پیر زن
نیرزد عسل جان من، زخم نیش / قناعت نکوتر به دوشاب خویش
فریاد از این غصه که درد دل ما را / هر چند شنیدی همه افسانه گرفتی
شاهی همه روز می کشیدی / روزی دو سه روز پارسا باش


 بخش پنجم - قسمت دوم

رئیس دهی با پسر در رهی / گذشتند بر قلب شاهنشهی
پسر چاوشان دید و تیغ و تبر / قباهای اطلس، کمرهای زر
یلانی کماندار و شمشیر زن / غلامان ترکش کش تیر زن
یکی در برش پرنیانی قبا / یکی بر سرش خسروانی کلا
پسر کان همه شوکت و پایه دید / پدر را به غایت فرومایه دید
که حالش بگردید و رنگش بریخت / زهیبت به بیغوله ای درگریخت
پسر گفتش آخر بزرگی دهی / به سرداری از سر بزرگان، مهی
چه بودت که ببریدی از جان امید / بلرزیدی از باد هیبت چو بید
بلی گفت، سالار و فرمان هم / ولی عزتم هست تا در دهم
بزرگان از آن دهشت آسوده اند / که در بارگاه ملک بوده اند
تو ای بیخبر همچنان در دهی / که برخویشتن منصبی میدهی
ای حسن توبه آن گهی کردی / که ترا قوت گناه نماند
با دل گفتم توبه باید کردن / دل گفت: بلی چو خیر را مایه نماند
ببین با یک انگشت از چند بند / به صنع الهی به هم در فکند
پس آشفتگی باید و ابلهی / که انگشت بر حرف صفش نهی
ای وصل تو برتر از تمنای امید / تا پخته ماند با تو سودای امید
من در تو کجا رسم که آنجا که توئی / نه دست هوس رسید و نه پای امید
دی کز تو گذشت هیچ از او یاد مکن / فردا که نیامده است، فریاد مکن
بر رفته و بر نامانده بنیاد مکن / حالی دریاب و عمر بر باد مکن
ای بی خبر این نفس مجسم هیچ است / وین دایره و سطح مخیم هیچ است
دریاب که در نشیمن کون و فساد / وابسته ی یک دمی و آن هم هیچ است
آن که گفتم با تو خواهم دلبر دیگر گرفت / هم توئی و با تو خواهم عاشقی از سر گرفت
چو گوهر پاک دارد، مردم پاک / کی آلوده شود در دامن خاک
گل سرشوی از این معنی که پاک است / به سر بر میکنندش گر چه خاک است
به مردم درآویز اگر مردمی / که با آدمی خو گر است آدمی
اگر کان و گنجی چونائی بدست / بسی گنج زاینگونه در خاک هست
چو دوران ملکی بپایان رسد / بدو دست جوینده آسان رسد
اگر ماهی از سنگ خارا بود / شکار نهنگان دریا بود
زباغی که پیشینگان کاشتند / بس آیندگان میوه برداشتند
چو کشته شد ازبهر ما چند چیز / ز بهر کسان ما بکاریم نیز
هر شب به هوای خاک پایت / دیده به ره صباست ما را
شبهای هجر را گذراندیم و زنده ایم / ما رابه سخت جانی خود این گمان نبود
عاشقم بر لطف و بر قهرش به جد / ای عجب من عاشق این هر دو ضد
یک امروز است ما را نقد ایام / برآن هم اعتمادی نیست تا شام
ما بی تو دمی شاد به عالم نزدیم / خوردیم بسی خون دل و دم نزدیم
بی شعله ی آه لب زهم نگشودیم / بی قطره ی اشک چشم بر هم نزدیم
ندانی که شوریده حالان مست / چرا بر فشانند بر رقص دست
که شاید دری بر دل از واردات / فشاند سر دست بر کاینات
حلالش بود رقص بر یاد دوست / که هر آستینش جانی در اوست
گیرم به نقاب در کشی رخسارت / یا پست کنی به رغم من گفتارت
دانم نتوانی به نهفتن باری / چستی قد و چابکی رفتارت
شاها دل آگاه گدایان دارند / سر رشته ی عشق بینوایان دارند
گنجی که زمین و آسمان طالب اوست / گر درنگری، برهنه پایان دارند
هستی برای ثبت ثنایت صحیفه ای است / کآغاز آن ازل بود انجام آن ابد
در جنب آن صحیفه چه باشد اگر به فرض / صدنامه در ثنای تو انشا کند خرد
نتوان صفات تو زطلسم جهان شناخت / احکام آن نجوم نگنجد در این رصد
هرگونه اعتقاد کنندت، نئی چنان / ما را در این قضیه جز این نیست معتقد
قرب ترا نبود سبب جز فنا و فقر / طوبی لمن تهیاء للقرب و استعد
لبیک گفت لطف تو هرجا برهمنی / بر جای یا صنم به خطا گفت: یا صمد
جاهل بود نعو زر نور حضور تو / آری ز آفتاب رمد صاحب رمد

_________________________________________________________________________

 شیخ بهایی - موش و گربه

 مقدمه

جان شیرین که نثار قدم یار نباشد / بفکنم دور که آن بر تن من بار نباشد
شنیدم که در روز امید و بیم / بدان را بنیکان ببخشد کریم
نباشد تا خدا راضى ز امت / کسى را نیست امید شفاعت


 حکایت ۴

واعظان کین جلوه در محراب و منبر میکنند / چون بخلوت میروند آن کار دیگر میکنند
مشکلى دارم ز دانشمند مجلس باز پرس / توبه فرمایان چرا خود توبه کمتر میکنند
کس از براى زمستان نخواست سایه‌ى بید / کسى ز شدت گرما بر آفتاب نرفت
چه نقصان کز پریشانى ز باغى / ببوى گل ببالا بر دماغى‌
خدائى که بالا و پست آفرید / زبر دست و هم زیر دست آفرید
گربه شیر است در گرفتن موش / لیک موش است در مصاف پلنگ‌
بیا و ترک تعلق کن و بعیش گراى / که کاف ترک تعلق، کلید هر گنجست


 حکایت ۵

تو که در بوستانت نیست باری / مکن دعوى بیجا که چنارى
مزن دم در سخن اى مرد بیدم / که خود در حق خود گفتى که بیدم
نصیحت گویمت از من نرنجى / چه راحت از تو حاصل که ترنجى!
چو بلبل دل منه بر شاخ گلذار / که گریى عاقبت بر خویشتن زار
هر آن قصرى که سقفش بر ثریاست / چو نیکو بنگرى ویرانه‌ى ماست
اى برادر خو بتنهائى چنان کن متصل / کز خلائق با کسان صحبت نباشد غیر دل
صبحدم بقال بگشاید برویم گر، دکان / من ز بهر گردکان گردم بگرد کردکان
ما دو شخص از بهر تحفه روز و شب اندر طواف / من بگرد گردکان و جوهرى بر گردکان
عنان من که رها میکنى نمیدانى / که با هزار کمند دگر بدست نیایم
اى دل ز دست دشمن چون یافتى رهائى / فارغ نشین که روزى عمر دوباره یابى
با این همه عقل و دانش و بینش و هوش / نایاب بشد دست و زبان دیده و گوش
بستى لب و چشم خویش، گشتى خاموش / حیران و پریشان دلى از حیله‌ى موش
آنچه من امروز کردم از ره رحمت بموش / در همه عالم برادر با برادر کى کند؟
کسى که یافت ز چنگال من بحیله رهائى / اگر بدست بیاید بدان که عقل ندارد!
دوستان چون برگهاى غنچه از یک خلوتند / تا جدا گردند از دیگر پریشان میشوند
آورده‌ام از بحر برون در گهر بار / تا بر سر بازار دکانى بگشایم‌
فدم شده خم بر سر بازار تکبر / تا گوى ز میدان سعادت بربایم‌
ترسم که شود مشتریم کم نشناسد / کز بیم باین ششدر معنى بگشایم
نقد صوفى نه همین صافى بیغش باشد / اى بسا خرقه که شایسته‌ى آتش باشد
صوفى ما که ز ورد سحرى مست شده / شامگاهش نگران باش که سر خوش باشد
خوش بود گر محک تجربه آید بمیان / تا سیه روى شود هر که دروغش باشد
صوفى نهاد دام و سر حقه باز کرد / بنیاد مکر با فلک حقه باز کرد
بازى چرخ بشکندش بیضه در کلاه / زیرا که عرض شعبده با اهل راز کرد
اى کبک خوشخرام که خوش میروى بناز / غره مشو که گربه‌ى عابد زاهد نماز کرد


 حکایت ۶

کشتى بخت بگرداب بلا افکندیم / تا مگر باد مرادش ببرد تا ساحل‌
ناخدا را چه محل گر نبود لطف خداى / باد طوفان شکند، یا که نشیند در گل
سر رشته‌ى هر کار که از دست بدر شد / پس یافتنش نزد خرد عین محال است‌
کى رشته‌ى تدبیر، کس از دست گذارد / آنکس که بدو مرتبه‌ى عقل و کمال است
گذشته عمر شدى بین که وقت رفتن هوش است / ندیده و نشنیده نصیب دیده و گوش است
شده است سست دو زانو و باز ریخته دندان / هنوز در دل تو آرزوى کشتن موش است
بهشتى بود گویا آن جزیره / که عقل از دیدن آن گشت خیره
رسیدم بر سرایى همچو جنت / که حق کرده عطا، بى‌مزد و منت
هر کس که خورد نان و، نمک را نشناسد / شک نیست که در اصل خطا داشته باشد
راستى موجب رضاى خداست / کس ندیدم که گم شد از ره راست
گر از غم دل ز دیدگان خون بارى / دامان تو طوفان شود اندر زارى
امید تو حاصل نشود در بر من / بیهوده کشى از طمع خود خوارى
بهر کارى که باشد ابتداى او بنادانى / در آخر حاصلش نبود بجز درد پشیمانى
گوئى تو بمن کل طویل احمق / من کل قصیر فتنه دیدم بورق
تو فتنه‌ى دهر بوده‌یى، من احمق / این قول گواهیست بگویم صدق
یا دیده‌ى خصم را بدوزم بخدنک / یا پنجه‌ى او بخون ما گردد رنگ
القصه در این زمانه با صد فرهنگ / یک کشته بنام به ز صد مرده بننگ
آنچه دشمن میخورد روزى برنج / میخورم ماهى بذوق و عیش و ناز
بعد از این گر شوى مرا مهمان / میزبان تو باشم از دل و جان
زاهد که بخلوتگه این کعبه مقیم است / غافل مشو از حیله که آن گفت یتیم است
آنصورت کسوت که بر آراسته او راست / شبگرد براقیست که بر هر که فهیم است
آنجا که رسد بوى طعامى بدماغش / گر نار جحیم است چو جنات نعیم است
هو کردن و جنبیدنش از یاد خدا نیست / جوش سرش از چوبه‌ى سر جوش حلیم است
در دعوى ابطال چو فرعون زمانست / در طور مناجات چو موسى کلیم است
مائیم قلندران معنى / در کشور خوش هواى دینى
نه صحبت مال و نه غم ننگ / با خلق نه آشتى و نه جنگ
قانع شده‌ایم بر پلاسى / ننهاده چو دیگران اساسى
پیموده بساط ربع مسکون / دیده همه را ز کوه و هامون
دیوانه عالم فنائیم / سرهنگ محله‌ى صفائیم
مائیم و بغیر ما کسى نیست / از ما بخدا ره بسى نیست‌
عشق آمد و شد بجانم اندر تک و پوست / تا کرد مرا تهى و پر کرد ز دوست
اجزاى وجودم همگى پوست گرفت / فانى ز من و بر من و باقى همه دوست
از شب‌نم عشق خاک عالم گل شد / صد فتنه و شور در جهان حاصل شد
چون عشق و خرد متفقا فال زدند / یکقطره از آن چکیده، آنهم دل شد
عاقل بکنار آب تا پل میجست / دیوانه‌ى پا برهنه از آب گذشت
پاى استدلالیان چوبین بود / پاى چوبین سخت بى‌تمکین بود
ایا صوفى گرت پرواى ریشست / کجا زرنیخ باب رنگ ریشست
هزاران نکته در هر موى پیداست / چنین رنگى نه شایسته بریشست
خاره خاره چو نباشد اثر درد ترا / لعل کردى چه خورى غوطه بخوناب جگر
گر تو خواهى که شوى از ره آلایش پاک / همچو صوفى ز سر قید تعلق بگذر


 حکایت ۹

فیض روح القدس ارباز مدد فرماید / دیگران هم بکنند آنچه مسیحا میکرد


 حکایت ۱۲

خورشید ندیده چشم خفاش / پیش من و تست در جهان فاش


 حکایت ۱۳

با سیه دل چه سود خواندن وعظ / نرود میخ آهنین در سنگ‌
سگ اگر مشرک و بخیل نبود / آب را در زبان نمى‌نوشید
موش اگر میل راستى میداشت / چکمه‌ى زرنگار مى‌پوشید
اگر تخم حنظل بهنگام کشت / بکارد ملائک بباغ بهشت‌
کند شهپر خویش را جاى بیل / بدان آبیارى کند جبرئیل
نسیمش اگر نفحه‌ى جان کند / بپایش اگر آب حیوان کند
سرانجام گوهر نیارد ببار / همان میوه‌ى تلخ آرد ببار
بگذارى که دشمنان بخورند / به که محتاج دوستان باشى
مبادا که در دهر دیر ایستى / مصیبت بود پیرى و نیستى
هر که مزروع خود بخورد خوید / وقت خرمنش خوشه باید چید
زبان بریده بکنجى نشسته صم بکم / به از کسى که نباشد زبانش اندر حکم
گوش خر بفروش و گوش تازه خر / کین سخنها در نیابد گوش خر
تا نمیرد یکى بناکامى / دیگرى شادکام ننشیند
مکن تکیه بر ملک دنیا و پشت / که بسیار کس چون تو پرورد و کشت
جهان منزل راحت اندیش نیست / عدم یا وجودش دمى بیش نیست
بسى سرو گلچهره‌ى لاله رنک / که خاکش گرفته در آغوش تنک
بسى دانه‌ى خاک مشکین که مور / برون آورد هر دم از خاک گور
آنان که بکنج عافیت بنشستند / دندان سگ و دهان مردم بستند


 حکایت ۲۱

فرزند خوش است اگر خلف باد / گر ناخلف است گو تلف باد
فرزند اگر توده‌ى خاکستر است / نور دو چشم پدر و مادر است
راستى موجب رضاى خداست / کس ندیدم که گم شد از ره راست‌


 حکایت ۲۳

افکند بغربت فلک بیباکم / آواره بکرد گردش افلاکم
یا رب ز کدام چشمه نوشم آبى؟ / آیا بکدام گوشه باشد خاکم؟
دشمن ز برم برفت و من شاد شدم / و از غصه و درد و رنج آزاد شدم
دیدم رخ عیش و چون ندیدم رخ خصم / صید دیگرى بودم و صیاد شدم
الصبر کالصبر مرفى مرارته / لکن عواقبه أحلى من العسل
ایدل دلدار چونت یافتم / اول بازار گم کردم تو را
چو تیره شود مرد را روزگار / همه آن کند کش نیاید بکار
زبان بریده بکنجى نشسته صم بکم / به از کسى که نباشد زبانش اندر حکم
اظهار عجز پیش ستم پیشه ابلهیست / اشک کباب باعث طغیان آتش است‌
بهمه حال شکر باید کرد / که مبادا از این بتر گردد


 حکایت ۲۵

هر که او نیک میکند یا بد / نیک و بد هر چه میکند شاید
هر چه کنى بخود کنى، گر همه نیک و بد کنى / کس نکند بجاى تو، آنچه تو خود بخود کنى‌
نکوئى با بدان کردن چنانست / که بد کردن بجاى نیک مردان
