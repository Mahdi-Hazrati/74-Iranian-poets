
_________________________________________________________________________

 فایز - دوبیتی‌ها

 دوبیتی شمارهٔ ۱

مرا خلد برین دی بودیم جا / کنونم دوزخ است امروز ماوا
نمانده دی نماند فایز امروز / خدا داند چه باشد حال فردا


 دوبیتی شمارهٔ ۲

اگر خواهی بسوزانی جهان را / رخی بنما بیفشان گیسوان را
بت فایز اشارت کن به ابروت / بکش تیغ و بکش پیر و جوان را


 دوبیتی شمارهٔ ۳

به رخ جا داده‌ای زلف سیه را / به کام عقرب افکندی تو مه را
که دیده عقرب جراره فایز؟ / زند پهلو به ماه چارده را


 دوبیتی شمارهٔ ۴

به زیر پرده آن روی دل‌آرا / بود چون شمع در فانوس پیدا
دل فایز چو پروانه به دورش / مدامش سوختن باشد تمنا


 دوبیتی شمارهٔ ۵

صنم تا کی دل ما را کنی آب / دل نازک ندارد اینقدر تاب
اگر تو راست می‌گویی به فایز / به بیداری بیا پیشم نه در خواب


 دوبیتی شمارهٔ ۶

سحرگه زورق سیمین مهتاب / چو در دریای اخضر گشت غرقاب
بت فایز ز هامون سر برآورد / دوباره شد شب مهتاب احباب


 دوبیتی شمارهٔ ۷

دلم در نزد جانان است امشب / چو مرغ نیم بریانست امشب
کبابی از دل فایز بسازید / که سرو ناز مهمان است امشب


 دوبیتی شمارهٔ ۸

نسیم روح‌پرور دارد امشب / شمیم زلف دلبر دارد امشب
گمانم یار در راه است، فایز / که این دل شور در سر دارد امشب


 دوبیتی شمارهٔ ۹

سوار خنگ خوش‌رفتارم امشب / روانه جانب دلدارم امشب
چو سلطان حبش فایز ز شوقش / جهان زیر نگین پندارم امشب


 دوبیتی شمارهٔ ۱۰

بگو با دلبر ترسایی امشب / چه می‌شد گر که بی ترس آیی امشب
لبان خشک فایز را ز رحمت / بر آن لعل لب ترسایی امشب


 دوبیتی شمارهٔ ۱۱

بتا بر طرف معجر کن نقابت / مهل بی‌پرده مانند آفتابت
بت فایز بپوشان رخ که ترسم / شبی نامحرمی بیند به خوابت


 دوبیتی شمارهٔ ۱۲

اگر از رخ براندازی نقابت / کنند مردم خیال آفتابت
از این پوشیده‌ای رخ، یار فایز / که ترسی شب کسی بیند به خوابت؟


 دوبیتی شمارهٔ ۱۳

عرق بر چهره‌ات گل یا گلاب است / و یا پروین به روی ماهتابست؟
نشانده یار فایز نقره بر آل / و یا بر آتش تر خشک آب است؟


 دوبیتی شمارهٔ ۱۴

به دوشش گیسوان خوش دلپسند است / که این مخصوص آن قد بلند است
حمایل‌های گیسو، یار فایز / تو گویی جنگجویی با کمند است


 دوبیتی شمارهٔ ۱۵

رخ تو آتش و زلف تو دود است / مرا زین سرد‌مهری‌ها چه سود است؟
چو فایز در بیابان تشنه جان داد / چه حاصل در صفاهان زنده‌رود است


 دوبیتی شمارهٔ ۱۶

دل آگه چه محتاج برید است؟ / چه حاجتمند پیغام و نوید است؟
خبر از حال فایز یار دارد / چه لازم دیگرش گفت و شنید است؟


 دوبیتی شمارهٔ ۱۷

مرا این زندگی از بوی یار است / وگرنه جان بدین پیکر چه کارست؟
کنون که هست فایز زنده ز آنست / دو چشم و دل به راه انتظار است


 دوبیتی شمارهٔ ۱۸

دلا امشب نه وقت قال و قیل است / نه هنگام حکایات طویل است
ببین فایز! قوافل در قوافل / به هر جانب صدای الرحیل است


 دوبیتی شمارهٔ ۱۹

هنوزم بوی زلفش در مشام است / هنوزم ذوق لبهایش به کام است
کجا فایز شود از ناله خاموش / مگر آن دم که در خاکش مقام است


 دوبیتی شمارهٔ ۲۰

مرا در پیش راهی پر ز بیم است / ازین ره در دلم خوفی عظیم است
برو فایز میندیش از مهابت / که آنجا حکم یا رب رحیم است


 دوبیتی شمارهٔ ۲۱

سر زلف تو جانا لام و میم است / چو بسم الله الرحمن الرحیم است
به هفتاد و دو ملت برده حسنت / قدم از هجر تو مانند جیم است


 دوبیتی شمارهٔ ۲۲

نه هر آهوی دشت آهوی چین است / نه هر گاوی که بینی عنبرین است
نه هر یاری وفادار است، فایز / وفا در خطه ارمن زمین است


 دوبیتی شمارهٔ ۲۳

هر آن کس عاشق‌ست از دور پیداست / لبش خشک و دو چشمش مست و شیداست
بود فایز مثال روزه‌داران / اگر تیرش زنی خونش نه پیداست


 دوبیتی شمارهٔ ۲۴

اگر در عهد، ابروت منکر ماست / ولی تصدیق تو آن چشم شهلاست
لب و دندان و زلف و خال، فایز / مرا زین چار شاهد قطع دعواست


 دوبیتی شمارهٔ ۲۵

نه هر رخشنده کوکب آفتابست / نه هر پیغمبری صاحب کتابست
نه هر شیرین شود معشوقه، فایز / نه هر آب روان بینی گلابست


 دوبیتی شمارهٔ ۲۶

نگارا شربت از لبهات بفرست / گلاب از گوشه چشمات بفرست
برای توتیای چشم فایز / کف دستی ز خاک پات بفرست


 دوبیتی شمارهٔ ۲۷

اگر دوران دهد بر بادم ای دوست / وگر هجران کند بنیادم ای دوست
مکن باور که فایز چشم و زلفش / رود از خاطر و از یادم ای دوست


 دوبیتی شمارهٔ ۲۸

رخت تا در نظر می‌آرم ای دوست / خودم را زنده می‌پندارم ای دوست
ولی چون تو برفتی یار فایز / بگو این دل به کی بسپارم ای دوست


 دوبیتی شمارهٔ ۲۹

اگر دانی که فردا محشری نیست / سوال و پرسش و پیغمبری نیست
بتاز اسب جفا تا می‌توانی / که فایز را سپاه و لشکری نیست


 دوبیتی شمارهٔ ۳۰

برفت آن یار و از ما مهر برداشت / خیالش هم مرا آسوده نگذاشت
به فایز آنچه کرده آن جفاجو / نه باور کرد دل، نه عقل پنداشت


 دوبیتی شمارهٔ ۳۱

خداوندا جوانیم به سر رفت / درخت شادکامی بی ثمر رفت
درخت شادکامی عمر فایز / سر شام آمد و بانگ سحر رفت


 دوبیتی شمارهٔ ۳۲

ندارم راحتی جز رنج و زحمت / به جز خواری و دشواری و محنت
دل فایز به پیری کرده پرواز / به باغ گلرخان چون اشتر مست


 دوبیتی شمارهٔ ۳۳

کنم مدح خم ابروت یا روت / نهم نام لب یاقوت یا قوت
یقینم هست فایز زنده گردد / رسد بر تخته تابوت تابوت


 دوبیتی شمارهٔ ۳۴

بیا تا برگ گل نارفته بر باد / گلی چینیم و بنشینیم دلشاد
بت فایز مکن تاخیر چندان / که تعجیل است عمر آدمیزاد


 دوبیتی شمارهٔ ۳۵

ز آب و آتش و از خاک و از باد / خدا رخسار خوبان را صفا داد
چو چشم ما نظر بگشاد، فایز / غضو ابصارکم را کرد ارشاد


 دوبیتی شمارهٔ ۳۶

بت زورق‌نشینم در امان باد / خدایش از بلایا حرز جان باد
به دریا باد فایز یارش الیاس / به صحرا خضر با وی هم‌عنان باد


 دوبیتی شمارهٔ ۳۷

مرا زان روز قصه مشکل افتاد / که کار من رجوعش با دل افتاد
ملامتهای خلق و خیر فایز / همه بی صرفه و بی حاصل افتاد


 دوبیتی شمارهٔ ۳۸

صبا دوشم ز جانان این خبر داد / که هی هی نخل امیدت ثمر داد
به پای خویش فایز، یارت آمد / خدایت دولت بی دردسر داد


 دوبیتی شمارهٔ ۳۹

ز من گشتی جدا ای سرو آزاد / نبودم یک زمانی بی تو دلشاد
چه کردم ای مه فایز که هرگز / نه یادم کردی و نه رفتی از یاد


 دوبیتی شمارهٔ ۴۰

اگر دورم من از تو ای پریزاد / فراموشم نکن زنهار زنهار
همان عهدی که با تو بست فایز / وفادارم اگر هستی وفادار


 دوبیتی شمارهٔ ۴۱

شب آمد تا شب وصلم دهد یاد / دهد خاک وجودم جمله بر باد
یقین می‌سوخت فایز ز آتش دل / نمی‌کردش گر آب دیده امداد


 دوبیتی شمارهٔ ۴۲

نه یادم می‌کنی نه می‌روی یاد / به نیکی باد یادت ای پریزاد
عجب نبود کنی فایز فراموش / فراموشی‌ست رسم آدمیزاد


 دوبیتی شمارهٔ ۴۳

به دل گفتم مکن اینقدر فریاد / که اندر خرمن صبر آتش افتاد
بسوزد هستی فایز، سراپا / گهی کان چشم شهلا آیدم یاد


 دوبیتی شمارهٔ ۴۴

سهی سرو، این قد و بالا ندارد / گل احمر چنین سیما ندارد
نه در جنت، نه باغ خلد، فایز / خدا حوری چنین زیبا ندارد


 دوبیتی شمارهٔ ۴۵

بتی کز ناز پا بر دل گذارد / ستم باشد که پا بر گل گذارد
تمنایی که دارد یار فایز / به چشم ما قدم مشکل گذارد


 دوبیتی شمارهٔ ۴۶

مرا هم ساق و هم زانو کند درد / کمر با ساعد و بازو کند درد
به هر عضو تو فایز پیری آمد / جوانی رفت و جای او کند درد


 دوبیتی شمارهٔ ۴۷

ره عشق است باید زان حذر کرد / به اول گام باید ترک سر کرد
نه راه هرکس است این راه، فایز / خوشا آن شیردل کاو این سفر کرد


 دوبیتی شمارهٔ ۴۸

دو چشمت چون به چشمانم نگه کرد / لب لعل و رخت روزم سیه کرد
مکن عشوه دگر بر فایز زار / که ابروی کجت جانم تبه کرد


 دوبیتی شمارهٔ ۴۹

سحر دل، خود به خود فریاد می‌کرد / از این فریاد، خاطر شاد می‌کرد
سراپا شمع سان می‌سوخت فایز / مگر عهد جوانی یاد می‌کرد


 دوبیتی شمارهٔ ۵۰

سحر، دل ناله‌های زار می‌کرد / چنان که دیده را خونبار می‌کرد
شکایت‌های ایام جوانی / به فایز یک به یک اظهار می‌کرد


 دوبیتی شمارهٔ ۵۱

بتم سرپنجه با لوح و قلم زد / زمین و آسمان از نو به هم زد
پس پرده درآمد یار فایز / چو خورشیدی که از مشرق علم زد


 دوبیتی شمارهٔ ۵۲

اگر آهی کشم افلاک سوزد / در و دشت و بیابان پاک سوزد
اگر آهی کشد فایز از این دل / یقین دارم گل نمناک سوزد


 دوبیتی شمارهٔ ۵۳

دل من همچو هدهد در سبا شد / خیالم چون سلیمان در قفا شد
دل فایز ز استحضار بلقیس / مثال آصف بن برخیا شد


 دوبیتی شمارهٔ ۵۴

سر و زلف تو آشوب جهان شد / اسیر زلف تو پیر و جوان شد
هنوزم اول دنیاست، فایز / که برپا فتنه آخر زمان شد


 دوبیتی شمارهٔ ۵۵

دلم از فرقت روی تو خون شد / سرشکم چون رخ تو لاله‌گون شد
به عمری آرزو کردم که گویی / که ای فایز! سرانجام تو چون شد


 دوبیتی شمارهٔ ۵۶

بهار آمد زمین فیروزه‌گون شد / به عزم سیر، دلدارم برون شد
به گل‌چیدن درآمد یار فایز / همه گل‌ها ز خجلت سرنگون شد


 دوبیتی شمارهٔ ۵۷

بتا ختم رسل پیغمبری شد / به من روشن صفات دلبری شد
دو مثقال دلی که داشت فایز / به تاراج سر زلف پری شد


 دوبیتی شمارهٔ ۵۸

دلم را جز تو کس دلبر نباشد / به جز شور توام در سر نباشد
دل فایز تو عمدا می‌کنی تنگ / که تا جای کس دیگر نباشد


 دوبیتی شمارهٔ ۵۹

بهشت از روی تو بهتر نباشد / ز حوران حسن تو کمتر نباشد
از آن لعل لب و دندان، فایز / یقین دارم که در کوثر نباشد


 دوبیتی شمارهٔ ۶۰

مرا تا دل به تن تسلیم کردند / همی مهر بتان تعلیم کردند
دل فایز بتان بردند یغما / ببردند و به هم تقسیم کردند


 دوبیتی شمارهٔ ۶۱

فلک، از جور تو دل پر ز خون بود / غم و اندوه من از حد فزون بود
نه اکنون است ظلمش یار فایز / ز هنگام تولد تا کنون بود


 دوبیتی شمارهٔ ۶۲

صنم عشق تو همچون نار نمرود / مرا در منجنیق عشق فرسود
خلیل آسا رود فایز در آتش / تو قل یا نار کونی برد کن زود


 دوبیتی شمارهٔ ۶۳

مرا شب سیل آه از دل برآید / که یادم از دو زلف دلبر آید
نشیند چشم در ره، فایز هر شب / که شاید یارم از سویی درآید


 دوبیتی شمارهٔ ۶۴

دلا گر زار گریم بر تو شاید / که هرجا تیری آید بر تو آید
دل فایز، مگر داری تو گوهر / که هر گلرخ تو را خواهد رباید


 دوبیتی شمارهٔ ۶۵

بگو تا دلبر حورم بیاید / سفید و نازک و بورم بیاید
دمی که می‌رود تابوت فایز / بگو تا بر لب گورم بیاید


 دوبیتی شمارهٔ ۶۶

پری‌رویان سلام از من رسانید / که ای سیمین‌تنان تا می‌توانید
ز پا افتاده‌ای را دست گیرید / چو فایز بی‌دلی از در مرانید


 دوبیتی شمارهٔ ۶۷

بتا بیژن‌صفت در چه گرفتار / منیژه‌وار اگر هستی وفادار
کمند زلف بگشا چون تهمتن / تو فایز را ز چاه غم برون آر


 دوبیتی شمارهٔ ۶۸

دل و شوق و خیال و مهر هر چار / کشانندم همی تا منزل یار
تو را این چار فایز دشمنانند / از این خصمان به مردی خود نگه دار


 دوبیتی شمارهٔ ۶۹

دلا از بی‌وفایان دست بردار / برو با نیک‌خویان کن سر و کار
که فایز، از جفاهای زمانه / شده در دست مهرویان گرفتار


 دوبیتی شمارهٔ ۷۰

گذشت ایام گل ای بلبل زار / بکن چون من ز هجران ناله بسیار
گل تو سر زند هر ساله از نو / گل فایز نمی‌روید دگر بار


 دوبیتی شمارهٔ ۷۱

سحر در خواب دیدم با دل زار / که سر بنهاده‌ام در دامن یار
نبودم راضی از این خواب فایز / که تا محشر شوم ولله بیدار


 دوبیتی شمارهٔ ۷۲

سحرگه ز نوای مرغ گلزار / سرم پرشور گشت و دیده بیدار
به هر گل بلبلی فایز نواخوان / چه خوش باشد نشستن یار با یار


 دوبیتی شمارهٔ ۷۳

لب و دندان و چشم و زلف و رخسار / بر و دوش و قد و بالا و رفتار
به جنت حور اگر فایز چنین است / بر احوالت به محشر گریه کن زار


 دوبیتی شمارهٔ ۷۴

به هرجا بگذرد آن ماه رخسار / گریزد دین ز در، ایمان ز دیوار
دخیل ای یار فایز، رخ بپوشان / ز مردم روی خود پوشیده می‌دار


 دوبیتی شمارهٔ ۷۵

گهی که یادم آمد صحبت یار / لب و دندان و زلف و چشم و رخسار
دل و دین و قرار و صبر فایز / فکندند در طلسم چار در چار


 دوبیتی شمارهٔ ۷۶

عجب دارم ز سرو قامت یار / که مشک و لعل و گوهر آورد بار
دو گیسوهاش فایز مشک ناب است / لبانش لعل و دندان دُر شه‌وار
 / 


 دوبیتی شمارهٔ ۷۷

به زیر زلف مشکین عارض یار / نمایان چون قمر اندر شب تار
چنان جلوه کند بر چشم، فایز / که زاغی برگ گل دارد به منقار


 دوبیتی شمارهٔ ۷۸

سحرگه چون ز مشرق ماه خاور / برون آید جهان گردد منور
خوش آن ساعت مه فایز ز مغرب / برون آید چو حوران بسته زیور


 دوبیتی شمارهٔ ۷۹

مکش سرمه به چشم نازپرور / مکن روز مرا از شب سیه‌تر
نمی‌سوزد دلت از بهر فایز / چه خواهی گفت فردا روز محشر؟


 دوبیتی شمارهٔ ۸۰

من از عهد جوانی تا شدم پیر / نکردم در جفای دوست تقصیر
چرا فایز وفا کرد و جفا دید / کنم با کوکب بختم چه تدبیر


 دوبیتی شمارهٔ ۸۱

دل من در خم زلفت گره گیر / چنان شیری که افتاده به زنجیر
ترحم کن دمی بر فایز زار / مگر در مذهبت کردم چه تقصیر


 دوبیتی شمارهٔ ۸۲

دلم در حلقه زلفش گره گیر / چو دزدان گرفتار به زنجیر
بپرسید ای هواداران فایز / از آن زنجیربان، ما را چه تقصیر


 دوبیتی شمارهٔ ۸۳

مسلمانان گرفتار دلستم / ضعیف‌المال و بیمار دلستم
نبود اینقدر فایز بی‌بصیرت / کنون درمانده در کار دلستم


 دوبیتی شمارهٔ ۸۴

چرا از دلبر حورا سرشتم / چو آدم دور از باغ بهشتم
به کام دل نشد فایز از او دور / بشد روز ازل این سرنوشتم


 دوبیتی شمارهٔ ۸۵

ندانم خواب یا بیدار بودم / ز شوقش مست یا هشیار بودم
به باغ خلد فایز بود گویا / و یا سر در کنار یار بودم


 دوبیتی شمارهٔ ۸۶

فراق لاله‌رویان ساخت کارم / ربود از کف عنان اختیارم
پس از صد سال بعد از مرگ فایز / گل حسرت بروید بر مزارم


 دوبیتی شمارهٔ ۸۷

مگر یار آمده بر پشت بامم / که بوی جنت آید بر مشامم؟
فرود آ گرچه فایز نیست قابل / بیا بنشین نگه دار احترامم


 دوبیتی شمارهٔ ۸۸

تو بر من بگذری چون برق رخشان / منت چون رعد اندر پی خروشان
ز باران سرشک چشم فایز / بروید لاله چون فصل بهاران


 دوبیتی شمارهٔ ۸۹

خیال کشتن من داشت جانان / کدامین سنگدل کردش پشیمان
ندانست عید فایز آن زمانست / که گردد در منای دوست قربان


 دوبیتی شمارهٔ ۹۰

پس از ببریدن و پیوند جانان / مرا خوش آمده از دادن جان
پس از مرگ جوانی همچو فایز / تو را خوش باد صحبت با رفیقان


 دوبیتی شمارهٔ ۹۱

مه بالانشین، پایین نظر کن / به مسکینان کلامی مختصر کن
بتا فایز غریب این دیار است / محبت با غریبان بیشتر کن


 دوبیتی شمارهٔ ۹۲

مرو ای جان شیرین از بر من / توقف کن که آید دلبر من
بده فایز به تلخی جان شیرین / که جانانت بگیرد سر به دامن


 دوبیتی شمارهٔ ۹۳

اگر هنگام مردن دلبر من / نهد از مهر بر زانو سر من
بگیرد یار فایز را در آغوش / بسا آسان رود جان از تن من


 دوبیتی شمارهٔ ۹۴

به سیر باغ رفتم باختم من / نظر بر نوگلی انداختم من
الهی دیده فایز شود کور / که دلبر آمد و نشناختم من


 دوبیتی شمارهٔ ۹۵

خم ابروست یا شمشیر بهمن / مژه یا نیزه یا تیر تهمتن
بت فایز منیژه‌سان به یکبار / به چاهم درفکن مانند بیژن


 دوبیتی شمارهٔ ۹۶

ز کشت و پیچ این شلوار رنگین / خرامان رفتن و این وضع سنگین
کند مجبور فایز را در آخر / که مجنون‌وار خارج گردد از دین


 دوبیتی شمارهٔ ۹۷

دل از من چشم شهلا دلبر از تو / لب خشکیده از من کوثر از تو
بنه بر جان فایز منت از لطف / سر از من سینه از من خنجر از تو


 دوبیتی شمارهٔ ۹۸

دلا تا چند در آزارم از تو / گهی نالان، گهی بیمارم از تو
تو فایز در جهان بدنام کردی / برو ای دل که من بیزارم از تو


 دوبیتی شمارهٔ ۹۹

دو گیسو را به دوش انداختی تو / ز ملک دل دو لشکر ساختی تو
به استمداد چشم و زلف و رخسار / به یکدم کار فایز ساختی تو


 دوبیتی شمارهٔ ۱۰۰

نسیم، امشب عجب دفع غمی تو / یقین دارم نه از این عالمی تو
شمیم زلف یار فایزستی / و یا ز انفاس بن مریمی تو؟


 دوبیتی شمارهٔ ۱۰۱

نگفتم جا مده بر چهره گیسو / مسوزان اندر آتش بچه هندو
بت فایز گمانم، کافرستی / که با آتش‌پرستی کرده‌ای خو


 دوبیتی شمارهٔ ۱۰۲

خوش لحان مرغکی وقت سحرگاه / مرا بیدار کرد از صوت دلخواه
زدی هی بال خواندی شعر فایز / که بر تو باد رحمت بارک‌الله


 دوبیتی شمارهٔ ۱۰۳

نسیم آهسته آهسته سحرگاه / روان شو سوی یار از راه و بیراه
بجنبان حلقه زنجیر زلفش / ز حال زار فایز سازش آگاه


 دوبیتی شمارهٔ ۱۰۴

دلم از بس که دنبال تو گشته / دل خون‌گشته پامال تو گشته
مگر در وقت مردن خون فایز / ترشح کرده و خال تو گشته


 دوبیتی شمارهٔ ۱۰۵

غم و غصه تن و جانم گرفته / فراق یا دامانم گرفته
به کشتی اجل فایز سوار است / میان آب، طوفانم گرفته


 دوبیتی شمارهٔ ۱۰۶

پری‌رویان به ما کردند نظاره / یکی چون ماه و باقی چون ستاره
کمان ابرو و مژگان تیز کردند / زدند بر جان فایز چون هزاره


 دوبیتی شمارهٔ ۱۰۷

به زیر زلف برق گوشواره / زدی بر خرمن عمرم شراره
بیا فایز که از نو آتش طور / تجلی کرده بر موسی دوباره


 دوبیتی شمارهٔ ۱۰۸

ندانم ای غزالم از چه دشتی / در ایام جوانی خوش گذشتی
گذشتی از بر چشمان فایز / چو عمر رفته رفتی برنگشتی


 دوبیتی شمارهٔ ۱۰۹

بتا در گوش، گوش آویز داری / لب می‌گون شکّرریز داری
بشارت می‌دهد این دل به فایز / دلی در سینه مهرانگیز داری


 دوبیتی شمارهٔ ۱۱۰

خروس امشب بداده هرزه‌خوانی / مگر وقت سحر امشب ندانی؟
اگر بیداد گردد یار فایز / به بالت تیر تا شهپر نشانی


 دوبیتی شمارهٔ ۱۱۱

به قامت مظهر سرو رسایی / به طلعت دلفریب و جانفزایی
تو با این قامت و حسن خداداد / هزار افسوس ای مه، بی‌وفایی


 دوبیتی شمارهٔ ۱۱۲

نمی‌بینم ز مردم آشنایی / نمی‌آید ز کس بوی وفایی
مده فایز به وصل گلرخان دل / که آخر می‌کشندت از جدایی
