
_________________________________________________________________________

 حکیم نزاری - غزلیات

 شمارهٔ ۱

پاکا منّزها متعالی مهیمنا / ای در درون جان و برون از صفات ما
از رحمت تو کم نشود گر به فضل خویش / منت نهی و عفو کنی سیّئات ما
دوران شرّ و فتنه و طوفان و حیرت است / ظلمت حجاب راه شد از شش جهات ما
نوح عنایت توبه به کشتی مغفرت / سعیی کند مگر به خلاص و نجات ما
آلایشی که رفت به آب کرم بشوی / تنزیه ذات پاک تو دارد نه ذات ما
مقصود ما حصول رضا و جوار توست / ورنه چه بیش و کم ز حیات و ممات ما
بی یاد تو اگر نفسی می رود هباست / آری خلاصه یک نفس است از حیات ما
هم تو دهی ز عقده ی تقلیدمان خلاص / ورنه زمانه حل نکند مشکلات ما
ما را ز هول زلزلت الارض باک نیست / حفظ تو بس معاون ما و ثبات ما
یک جرعه گر ز جام تو در کام ما چکد / تا روز حشر کم نشود مسکرات ما
توفیق ده که نام نزاری رود به خیر / بر یاد دوستان تو بعد از وفات ما


 شمارهٔ ۲

کاش که من بودمی هم ره باد صبا / تا گذری کردمی وقت سحر بر سبا
نامه ی بلقیس جان سوی سلیمان دل / کس نرساند مگر هدهد باد صبا
گر بگشاید ز هم چین سر زلف دوست / بیش نبوید کسی نافه ی مشک ختا
بی هده جان می کنم خون جگر می خورم / این منم آخر چنین دوست کجا من کجا
مهر تو با جان من در ازل آمیختند / هجر ، مرا و تو را کی کند از هم جدا
آری اگر حاسدان تعبیه ای ساختند / شکر که نومید نیست بنده ز فضل خدا
ور بستاند ز من دنیی و دین باک نیست / بر همه چیز دگر غیر تو دارم رضا
یوسف جانم تویی زنده به بوی تو ام / چند کنم پیرهن در غم هجرت قبا


 شمارهٔ ۳

به آب توبه فرو شستم آتش صهبا / ز توبه تازه شدم چون گل از نسیم صبا
اسف همی خورم و غصه می کشم شب و روز / که کرده ام به خطا روزگار عمر هبا
نه یک زمان بده ام بی مشقت غربت / نه یک نفس زده ام بی مضرت صهبا
ز شرب خمر چنان ناشکیب چون گویم / چنان مثل که خورشید شیفته ی حربا
نه هیچ راحتم از هم دمی و نه هیچ قرین / نه هیچ لذتی از چاشنی نه هیچ ابا
مدام رفته و خورده مدام با اوباش / همیشه کرده تبرا ز محفل ادبا
گهی به گونه ز بس احتراق صهبا لعل / گهی به چهره ز درد خمار گاه ربا
گهی به کنج خراباتیان گشاده کمر / گهی به پیش کم از خویش رفته بسته قبا
کشیده تیغ زبان بر ملامت مردم / نهاده پنبه به گوش از نصیحت بابا
طلاق داده به یک بار هر دو عالم را / طمع بریده ز چار امهات و هفت آبا
کنون که دارم بلقیس توبه را در بر / چه حاجت است که هدهد خبر دهد ز سبا
توقّعی که به اعمال خیر دارم نیست / جز این که هست تولّای من به آل عبا
نزاریا تو و تسلیم و بنده فرمانی / نه حارثی که کنی از قبول امر ابا


 شمارهٔ ۴

همت مجنون نکرد جز به حبیب التجا / لاجرم اندر جهان نام ببرد از وفا
بوی عرق چین تو روح مرا هم چنانک / پیرهن نور دل دیده ی یعقوب را
روضه ی جانم بسوخت آتش حسرت چو نی / تا به کجا می کند آهوی چشمت چرا
آه نزاری بسوخت خرمن صبر و شکیب / ابر صفت کلّه بست دود دلم در هوا
محمل لیلی برفت طاقت مجنون نماند / چند کند احتمال چون نرود بر قفا
داور من عشق بس مظلمه آن جا برم / عشق برافتادگان ظلم ندارد روا


 شمارهٔ ۵

دانی چه مصلحت را بل غاغ شد بخارا / تا این ستیزه گاران بی دل کنند مارا
زین قوم در خراسان الاّ بلا نخیزد / شکلی کنید و دفعی بنشستن بلا را
گفتم از آن جماعت یاری به چنگم آید / آن دل که داشتم نیز از دست شد قضا را
یاری چنان که باید دیدم ولی دریغا / گر التفات کردی در عشق مبتلا را
ترکی که گر به دعوی از خانقه در آید / از دین و دل بر آرد پیران پارسا را
گر زلف تاب داده باز افکند به گردن / از نافه ی نغوله مشکین کند صبا را
گر فرق او ببیند بالای ماه رویش / خط در کشد منجّم بر چرخ استوا را
در ملک خوب رویی آخر چه کم بباشد / گر بوسه یی ببخشد خشنودی خدا را
زر باید ای نزاری تا کی خروش و زاری / تمکین نمی کند کس درویش بینوا را


 شمارهٔ ۶

توبه بشکستند ما را برسرجمع آشکارا / برسرجمع آشکارا توبه بشکستند ما را
خسرو فرخنده انجم حکم کرد و کرد پی گم / دیگری را این تحکّم زهره کی بودی و یارا
متقّی مخمر نشاید کارها را وقت باید / از لعاب اطلس نیاید جز به تدریج و مدارا
چون چنین افتاد سرده جامه ای پر بر کفم نه / بعد از این ترتیبکی ده کارک این بینوا را
هم به غایت شرمسارم هم قیامت در خمارم / چاره ی دیگر ندارم چاره ای در ده نگارا
صد بلا بر من گمارد عشق و یک جو غم ندارد / تا ملامت طاقت آرد کو دلی چون سنگ خارا
کی پذیرد استقامت اضطراب این قیامت / الندامت الندامت ای مسلمانان خدا را
عیب خود باید بدیدن پس زبان در ما کشیدن / ستر خود باید دریدن تا شود روشن شما را
بر نزاری عیب کردن رنج بیهوده ست بردن / خون رز دارد به گردن چون بگرداند قضا را


 شمارهٔ ۷

چو عکس لعل تو بر دیده بگذرد ما را / خیال خال تو در حالت آورد ما را
کرامت می لعلت به معجزات خیال / نکرده چاشنیی هوش می برد ما را
مگر به صیقل جام وصال ساقی عهد / غبار از آینه ی سینه بسترد ما را
به غمزه ی تو نه این چشم داشتم کاخر / به گوشه ی نظری باز بنگرد ما را
غمت مباد که بر شادی حمایت تو / به جز غم تو کسی غم نمی خورد ما را
رقیب گفت مرا تا به کی ز بی خردی / که از تهتّکّ تو پرده می درد ما را
جمال حور بهشت و حریم حرمت خلد / رقیب را و نزاری بی خرد ما را


 شمارهٔ ۸

چو به ترک تاز بردی دل مستمند ما را / به کمینه بنده ی خود به از این نگر خدا را
اگر از سر عنایت به چو من نیاز مندی / نظری کنی به رحمت چه زیان کند شما را
وگرت به خواب بینم نکنم دگر شکایت / طمع وصال کردن به چه زهره و چه یارا
تو چو غنچه زیر چادر به هزار ناز خفته / من منتظر همه شب مترصدم صبا را
مشنو که از تو هرگز به جفا ملول گردم / قدمی ندارد آن کو نبرد به سر وفا را
من از این قضای مبرم نرهم به زندگانی / چه کند کسی که گردن بنهد چو من قضا را
مگرم شود میسر ز کنار تو میانی / به خدا که از نزاری نکنی کرانه یارا


 شمارهٔ ۹

نه کسی که باز پرسد ز فراق یار ما را / نه غمی که می توان گفت به هر کس آشکارا
نه دلی که می پذیرد ز مصاحبان نصیحت / نه سری که بر در آرد به سکونت مدارا
نه به مردمی پیامی نه به دوستی سلامی / نظری به حال یاران به از این کنند یارا
نه عنایتی به حالم نه حکایتی به وصلت / نه تو را به لطف یاری نه مرا به گفت یارا
نه به کیسه سیم دارم نه به عقل هنگ و سنگی / تو بری چو سیم داری و دلی چو سنگ خارا
چو غزال غمزه ای کن به سگان کویت ای جان / اثری ز مهربانی نبود دل شما را
به کرشمه ای و غمزی به اشارتی و رمزی / چه شود به دست کردن دل بی دلی نگارا
نظری و التفاتی ز تو انتظار دارم / قَدَری موافقت کن به ستیزه ی قضا را
ز سر بزرگ واری نه ز روی خرده بینی / چه شود که بر نزاری گذری کنی خدا را


 شمارهٔ ۱۰

گر هیچ دلی داری دریاب دل مارا / حال دل این بی دل میپسند چنین یارا
جان نیست چنین کاسد کردیم بسی سودا / هم نیز رهی باید بیرون شوِ سودا را
گر عاشق بی چاره از جور نمی نالد / هم مرحمتی باید معشوقه ی زیبا را
هیهات که مظلومی در دامنت آویزد / امروز کند عاقل اندیشه ی فردا را
گر یاد کنی از من هم حیف بود بر تو / از وصل سخن گفتن کو زهره و کو یارا
ای گل بن باغ من از من دو سخن بشنو / یک بار نصیحت کن آن سرکش رعنا را
گو بیش نزاری را شاید که نرنجانی / گر سر ننهادستم آن بی سر و بی پا را


 شمارهٔ ۱۱

به سرنمی شود از روی شاهدان ما را / نشاط و خوش دلی و عشرت و تماشا را
غلام سیم برانم که وقت دل بردن / به لطف در سخن آرند سنگ خارا را
به راستی که قبا بستن و خرامیدن / خوش آمده است ولیکن بلند بالا را
برو چو باز ندانی ترنج و دست آنجا / که یوسف است ملامت مکن زلیخارا
نه هرشبی که به روز آورم کسی داند / که هم ز درد دلی میبرم سویدا را
پدر مناظره می کرد گفتم ای بابا / در علاج مزن درد بی مدوا را
بیار باده که بر عارفان حرام نشد / حلال نیست ولی زاهدان رعنا را
عجب ز محتسب غلتبان همی دارم / که خود همی خورد منع می کند ما را
نزاریا نفسی جهد کن که دریابی / که دی گذشت و کسی درنیافت فردا را


 شمارهٔ ۱۲

چنان به روی خود آشفته کرده ای ما را / که گل بنانِ چمن بلبلانِ شیدا را
قیامتی دگرآخر به فتنه برمفزای / مکن به سرمه سیه چشمِ شوخِ شهلا را
مبند زیور و زر بر چو سیم گردن و گوش / چه احتیاج به آرایه روی زیبا را
مگر به غارت و قتل آمدی از آن سوی آب / ازین طرف چو برانداختی بخارا را
بترس اگرچه بلندی زدود سینه ی خلق / که دود هرچه برآمد گرفت بالا را
دلم به روی تو تا دیده برگشاد ببست / به چار میخ وفای تو هفت اعضا را
پدر طبیب بیاورد تا مگر به علاج / برون کند ز دماغ بخار سودا را
به طعنه گفتم اگر من منم نباید برد / به هرزه این همه زحمت طبیب دانا را
به جان دوست اگر زنده گردد افلاطون / که اقتداست بدو جمله ی اطبا را
مگر به فضل خدا ورنه هیچ ممکن نیست / که چاره یی بود این درد بی مدوا را
رها کنید مرا در بلای عشق که کس / به دم شکال نکرده است نا شکیبا را
نزاریا به قضا ده رضا چو ممکن نیست / که از کمند بلا مخلصی بود مارا
عنان به عشوه مده عشق باز و عشرت کن / به روی یار موافق خلاف اعدا را


 شمارهٔ ۱۳

چیست کز من یاد نآید هیچش آن محبوب را / خود وفا گویی نمی باید که باشد خوب را
گربه صبر آشفته کاران را غرض حاصل بود / بیش از این ممکن نباشد احتمال ایوب را
طالب وصلم ولیکن عمر ضایع می کنم / زآن که هست ازمن فراغت گونه یی مطلوب را
شادی جانش مرا خود این رضا کی دل دهد / کز من و احوال من باشد غمی محبوب را
نه ز نا دیدن شکیبا ام نه از دیدن به هوش / کی حجاب از پیش برخیزد چون من محجوب را
تا به نا محرم نیفتد ماجرا شب ها روان / کرده ام درصحبت باد صبا مکتوب را
طرفه نبود گر نزاری را به بویش باد صبح / زنده دارد همچنان کز پیرهن یعقوب را


 شمارهٔ ۱۴

از من چه شد که یاد نیامد حبیب را / مردم ز درد و نیست غم من طبیب را
گو رنجه کن قدم به عیادت که خوب روی / نبود بدیع اگر بنوازد غریب را
برآستان دوست مجاور بدی سرم / گردست امتناع نبودی رقیب را
هرگز به هرزه دامن گل کی دهد ز دست / گر هیچش اختیار بود عندلیب را
رغم عدو چه تعبیه یی ساخت زلف دوست / در جیب صبح باد روان کرد طبیب را
جز یاد دوستان نرود در مسامعم / آن به که نشنوم هذیان خطیب را
پیرانه سر چو زاهد صنعان ز دست دل / درگردن افکنم به ارادت صلیب را
استاد من معلم کُتّاب عشق بود / بیهوده می کنند ملامت ادیب را
تسلیم عشق شو چو نزاری نه معترض / نقض معلمان نرسد مستجیب را


 شمارهٔ ۱۵

عیبم مکن که دوست ندارم رقیب را / کز دست او به خواب نبینم حبیب را
گر من شکایتی کنم از غصه رقیب / از باغبان رسد گله ای عندلیب را
ای من غریب شهر تو دانی نه لایق است / گر جانبی نگاه نداری غریب را
من جهد می کنم به وصالت ولی چه سود / دولت مساعدت نکند بی نصیب را
بیمار عشق و دردِ دل و صحت و دوا / ممکن که در خیال نگنجد طبیب را
در مکتب معلّم عشق و مجال آن / باشد محال ابجد هوّز ادیب را
با دوست غم مدار ز دشمن نزاریا / با خویشتن مبر به مصلا صلیب را


 شمارهٔ ۱۶

رفتم و دریافتم پیر خرابات را / باز نمودم بدو کلّ مهمّات را
گفت به من ای فلان وقت همی درگذشت / بیش عبادت مکن کعبه پرلات را
سینه نه پرداخته دیده نه بردوخته / چند پرستی چنین محض خیالات را
رفته برون از خیال محو شده در وصال / گر شده ای یافتی کلّ کمالات را
دست برآورده ایم گرچه درین باب نیست / حاجت دستان ما قاضی حاجات را
هم به ترحم کند عاقبت الامر کار / بر سر مستان کند جام مصافات را
چون بر او بود و برد جمله توان گفت نی / بار دگر طالبم عهد ملاقات را
در رصد این محل نیس نزاری ولی / منتخبی می کند شرح موالات را
تا نفسم می رود بر نفسم می رود / رفتم و دریافتم پیر خرابات را


 شمارهٔ ۱۷

برخیز ساقیا بده آب حیات را / چون روح کن به معجزه احیا موات را
در حقّ من به ناحق اگر طعنه یی زنند / من نشنوم ز مدّعیان ترّهات را
کو روح معجزی که گر از من کند قبول / در وجه یک قنینه نهم کاینات را
یک ذره عشق بود که از ابتدای کَون / بر من فرو گرفت چنین شش جهات را
می مایه حیات وجودست قصّه چیست / بسط و فرح ازوست نفوس و ذوات را
بسیار در منافع او رنج برده ایم / هم آزموده حل کند این مشکلات را
می نوش بر نبات لب چشمه خضر / ذوقی دگر بود لب چشمه نبات را
رهبان اگر به خواب بدیدی جمال دوست / کی التفات کردی عزی ولات را
محمود تا جمال ایازش نمود روی / برهم شکت بت کده سومنات را
گر می کند نزاری بی چاره بی خودی / سرمایه دگر بود اهل ثبات را
فرتوت عشق را به سر خود چه اختیار / هرگز به خود سفینه سبب شد نجات را


 شمارهٔ ۱۸

دیر شد تا دوست می دارم ترا / آخر ای بخت از درم روزی درآ
من به تو چون تشنه مستعجل به آب / تو چرا از من چنین سیری چرا
گر خطایی در وجود آمد ز من / جان غرامت می دهم بی ماجرا
تو جهان جانی و جان جهان / بی تو گر بر من سرآید گو سرآ
زلف پرتابت مرا دیوانه کرد / چند رنجانی من دیوانه را
هر چه در حسن تو خواهم کرد وصف / تو از آن هستی به خوبی ماورا
قوتی یابد نزاری راستی / گر کند بر سبزه خطّت چرا


 شمارهٔ ۱۹

گر تو نگویی به من من به که دانم ترا / در نظر دیده ای دیده از آنم ترا
من به خود الا چو خود هیچ نبینم دگر / حیف بود گر زخود باز ندانم ترا
هستی من نیستی جز به وجود تو نیست / بود توانم به تو دید توانم ترا
هرچه تو گویی بیا آمدم از تو به تو / من کی ام اندر میان هم به تو خوانم ترا
هم تو نهی بر دلم دست و ترحّم کنی / از تو به بازوی خود کی بستانم ترا
من به جهان در که ام کالبدی نیم جان / گر تو نگویی که من جان و جهانم ترا
جان نزاری به تو زنده والّا نبد / با تو توان بودنی بی تو، چه دانم ترا


 شمارهٔ ۲۰

ای با جفا در ساخته با ما نمی سازی چرا / روزی ، شبی ، وقتی ، دمی ، با ما نپردازی چرا
با غمزگان مست گو ، صلح است ما را با شما / بر زه کمان کردن که چه، وین ناوک اندازی چرا
گر نیستی در خون من ، خصم دل مجنون من / از زلف طرّاری که چه ، وز غمزه طنازی چرا
آشفته چون من بلبلی بر گل ستان روی تو / افتاده در بند قفس با این خوش آوازی چرا
سر پیش حکمت بر زمین، داریم و نامت بر نگین / بر عاجزان ممتحن این گردن افرازی چرا
نا کرده از شهد لبت روزی به عمدا چاشنی / شب های تا روزم چو شمع از سوز بگدازی چرا
با آن که داری روز و شب ، با من مصاف و عربده / من صلح را در می زنم تو جنگ آغازی چرا
گه انتظارم می دهی گه نا امیدم می کنی / با چون نزاری والهی این بل عجب بازی چرا


 شمارهٔ ۲۱

شمع ما برخاست بنشان ای پسر مصباح را / ساقیا روح الامین با ماست در ده راح را
الصّلای خفتگان مست در ده پیش از آنک / دردمند از بام مسجد فالق الاصباح را
می بده اصحاب را تا در هم آمیزند باز / جز به می ممکن نباشد اتّصال ارواح را
خانۀ خم باز کن در، پیش تر زان کا فکند / دست روز اندر دهان قفل شب مفتاح را
هان سبک دوری بگردان ای پسر ز آب حیات / آن چنان کز یک دگر در نگسلند اقداح را
کاسه یی بر دست من نه سر سیه ز آب بقم / تا برون آرد ز نیل نفس من تمساح را
خانه پر حورست و اسباب طرب آراسته / در گشاده آسمان دریاب استفتاح را
خیز و در باد سحر در قلزم مجلس فکن / کشتیی کز آشنا عاجز کند ملّاح را
در چنین مجلس خصوصا کز طریق اتّحاد / کرده ام نام نزاری بی نشان اصلاح را


 شمارهٔ ۲۲

از دست بدادم دل شوریده خود را / بر هم زدم احوال بشولیده خود را
گر دوست به پرسیدن من رنجه کند پای / در هر قدمی پیش کشم دیده خود را
ای دوست میازار دلم را و مینداز / در پای جفا هم دم بگزیده خود را
لا یلتفتی کردن و بر دوست شکستن / نادیده مکن دیده من دیده خود را
بس تربیتی باشد و اعزازی و لطفی / گر یاد کند یار نپرسیده خود را
هم گوشه چشمی به عنایت سوی ما کن / ضایع نگذارند پسندیده خود را
تا خاک درت گل شود از خون نزاری / خون بیش نده خاک نگردیده خود را


 شمارهٔ ۲۳

تشنه ام ساقی بیاور کاس را / بیش نشنو قول هر نسناس را
تو بگردان دور خود دور زمان / گو بگردان بر سر ما آس را
بامدادان بر سر ما کن سبک / سرگران بر لب کشیده کاس را
تا مگر جانی دهد دل مرده را / یا مگر دفعی کند وسواس را
کس نیارد همچو ما در رزم عشق / طاقت پیکان چون الماس را
پیش تیر ناوک چشمان مست / حد خفتان کی بود قرطاس را
چون نمی‌آید به دستم یار جنس / لاجرم بر هم زنم اجناس را
تا نباید منت منعم کشید / زان سبب بگزیده‌ام افلاس را
می‌کند روشن نزاری عالمی / چون برآرد از دوات انقاس را
مالکی باشد که از روی حسد / معترض باشد مسیح انفاس را


 شمارهٔ ۲۴

ساقی ز بامداد روان کن کئوس را / تا گردنان نهند به پیشت رئوس را
زنگار غم به صیقل می بستر از پگاه / صفوت چنین دهند ذوات و نفوس را
وقت سحر چو بانگ برآرد خروس صبح / تو نیز هم به بانگ درآور خروس را
کنج فراغ گیر که در کاینات نیست / شایسته تر ز می کده جایی جلوس را
زنهار می مده به گرانان تندخوی / بوسه چه لایق است و موافق دبوس را
از محتسب مترس که او نیز می‌خورد / عاقل به خویشتن ندهد ره فسوس را
مالک کند به حشر مکافات محتسب / رستم دهد جزا به سزا اشکبوس را
منسوخ کرد شیره رز در معالجت / سغمونیا و تربد و مقل و فلوس را
تا می فروش رام تو باشد نزاریا / یک جو مخر زمانه تند شموس را
فرمان نبرد و پی رو رای و قیاس شد / در خام از آن گناه گرفتند توس را
خودبین مباش و باد مینداز در دماغ / غیرت شجاع راست نه طبل و نه کوس را


 شمارهٔ ۲۵

ره نباشد در حریم عشق هر اوباش را / طاقت خورشید ناممکن بود خفاش را
پادشاهی نیست جز درویشی و آزادگی / پس میسر نیست هفت اقلیم جز قلاش را
گر تفرج می‌کنی باری بیا طوفی بکن / عالم دردی کشان بی غم خوش باش را
دور باش از اهل دنیا زان که نا ایمن بود / روزگار از خوف سلطان حاجب و فراش را
نیک خواه و نیک باش و نیک بین و نیک دان / چون قلم رفته ست بر لوح ازل نقاش را
دم مزن با نفس ناقص مشورت با عقل کن / مرد عاقل کی به نامحرم برد کنکاش را
سینه خالی کن نزاری تا فرود آید ملک / گر نه کی بتوان کشیدن کینه و پرخاش را
آتش خشمت بریزد آب روی ایمن مباش / آب جوی است آب رویت در نظر فحاش را


 شمارهٔ ۲۶

ای پیک مشتاقان بگو این بی دل مشتاق را / تا در چمن چون یافتی آن سرو سیمین ساق را
گر بر گلستان بگذری آنجا که دانی با منش / اکنون به بستان بیشتر خاطر کند عشاق را
گر باز بینیش ای صبا گو تا تو ما را دیده ای / کردیم از سودای تو از سر قدم آفاق را
با خویشتن همراه کن یک آه من تا پیش او / بر احتراق سینه ام شاهد بود مصداق را
دنیا و دین بر هم زدم تا نشکند پیمان من / ترسم که بدعهدی کند بر هم زند میثاق را
هرلحظه آتش می زند برق سخن بر دفترم / با آن که از درد دلم دل پاره شد اوراق را
آری نزاری برمکن خاطر به دوری از وفا / باشد که هم روزی ز ما یاد آرد استحقاق را


 شمارهٔ ۲۷

در عشق اعتبار منه صلح و جنگ را / زیرا نشانه ی دگرست این خدنگ را
تا از خودی خود نبرندت برون تمام / از دامن تو باز نگیرند چنگ را
هر گه که گشته باشی در ذات دوست محو / دیگر حجاب تو نکند نام و ننگ را
چون نفس مطمئنه به مرکز قرار یافت / زان پس چه اعتبار شتاب و درنگ را
زان خاصیت که در سکنات غزال هست / هرگز به وقت حمله نباشد پلنگ را
روشن دلان به آینه محتاج نیستند / زیرا کز ابتدا بزدودند زنگ را
فرهاد کی فریفته ی بی ستون شدی / گر بر محک زدی دل شیرین و سنگ را
بی چاره جان نبرد ز شیرین عشق از آنک / با نوش شهد تعبیه دارد شرنگ را
پهلو چگونه ساید با پیل عشق ، عقل / کز نیل ، بی درنگ در آرد نهنگ را
گر زلف و روی دوست نبینی نزاریا / از هم چگونه فرق کنی صلح و جنگ را


 شمارهٔ ۲۸

ساقی بیار از بامداد آن آب آتش رنگ را / بر هم زن و در هم شکن هم صلح را هم جنگ را
بوّاب خلوت خانه را گویید زنهار ای فلان / در مجلس ما آمدن رخصت مده دل تنگ را
یار قلندر پیشه را شاید که اینجا ره دهی / چون حلقه بر در زن ولی اغیار بی فرهنگ را
شوخی و شنگی خوش بود از خوبرویان راستی / دارم قبول از جان و دل هم شوخ را هم شنگ را
تا هیچ می ماند ز تو لاف سبک روحی مزن / دعوی وحدت کی رسد موقوف نام و ننگ را
عزمی متین کن ای پسر از عقل ناقص برشکن / چون برشکستی همچو من بر دوش می کش چنگ را
چون دف دورویی تا به کی چون نای تا کی دم مزن / یک رو شو و خالی مدار از چنگ یک دم چنگ را
زنهار می گیرد دلم زان آب می ریزم برو / هم صیقل می می برد آیینه ی دل زنگ را
بر نقطه ی خم روز و شب دوران کنم پرگارسان / چندان که در چنگ آورم از رشک، هفت اورنگ را
هان ای نزاری محو شو در دوست وز خود برشکن / وز شاهد دنیای دون دیگر مخر نیرنگ را
شیرین ز وحدت گر شدی ناظر به حال عشق او / از راه خود برداشتی فرهاد مسکین سنگ را


 شمارهٔ ۲۹

عشق پیدا می کند تنها مرا / یار بر در می زند عذرا مرا
عقل کو تا از جنونم واخرد؟ / وارهاند زین همه سودا مرا
عشق اگر سودا نکردی بر سرم / عقل کی بگذاشتی تنها مرا
مصلحت اندیش من در دست عشق / کاشکی بگذاشتی حالا مرا
عاقبت روزی ببیند در مراد / چشم شب بیدار خون پالا مرا
گوییا هر دم به دم در می کشند / تیره شب های نهنگ آسا مرا
صبر اگر بگریزد از من عیب نیست / عشق می آرد به سر غوغا مرا
عقل مسکین از جهان شد برکنار / کاش بودی طاقت او را مرا
تا کی از جور ملامت گر که کرد / در میان انجمن رسوا مرا
قسمت من بین و روزی رقیب / روز عید او را، شب یلدا مرا
با حبیبم گفته بوده ست آن لئیم / بیش از این طاقت نماند اینجا مرا
از درون شهر و درگاه حرم / یا نزاری را برون بر یا مرا
دشمنم را خود غرض این است و بس / تا ز وامق افکند عذرا مرا


 شمارهٔ ۳۰

مگر حبیب کند چاره عن قریب مرا / در این مرض چه مداوا کند طبیب مرا
حیات محض شود موت تلخ در حلقم / ز نوش داروی لب گر کند نصیب مرا
اگر نظر کند از جنبش صبا جانی / دهم نسیم عرق چین او به طیب مرا
چو حب دوست، حمایت کند ندارم باک / به نیم حبه نباشد غم رقیب مرا
چو من نمی شنوم پند گو به حکم کرم / دگر به موعظه تلقین مکن خطیب مرا
که من معاینه لبیک دوست خواهم زد / اگر کشند چو حلاج بر صلیب مرا
به غیر رندی و می خوارگی چه آموزند / به مکتبی که نزاری بود ادیب مرا
زمانه گر نشود سازگار با عشاق / ز روزگار نمی آید این عجیب مرا


 شمارهٔ ۳۱

تا می نمی خورم غمِ دل می خورد مرا / از دست غم هم اوست که وا می خرد مرا
یک دم به خوش دلی نزدم تا مکابره / زهد و ورع شدند حجاب خرد مرا
باشد کزین مشقت شاقم دهد خلاص / کو مشفقی که شقه به هم بر درد مرا
ساقی مگر به مصقله جام غم زده ای / زنگار زهد خشک ز دل بسترد مرا
زیرِ گِل از عظام رمیم آید الغیاث / بالای خاک بر سر اگر بگذرد مرا
بی احتراق آتشِ می از دبور دی / خون در عروق هم چو جگر بفسرد مرا
آه از ندامت آه که حرمان روزگار / هر شب هزار بار به جان آورد مرا
هرگز گمان که برد که صیّاد اعتبار / بر راه توبه دام بلا گسترد مرا
بر دست او ز توبه کنم توبۀ نصوح / این بار اگر پیاده به قاضی برد مرا
بر من زبان دراز شوند اهل اعتراض / گر محتسب به چشم رضا بنگرد مرا
آخر نزاریا نکنی با خود این قیاس / کآخر زمانه به هر چه می پرورد مرا
وقعت چو بشکنند نگویی که بعد از این / دیگر کس دگر به کسی نشمرد مرا


 شمارهٔ ۳۲

تا می نمی خورم غمِ دل می خورد مرا / کو هم دمی که روی و رهی بنگرد مرا
بر من جهان خروشد و شور آورد و لیک / از دست غم هم اوست که وا می خرد مرا
دانی چرا به آتش صهبا بسوختم / تا زمهریر توبه چو یخ نفسرد مرا
آه از جفای چرخ که دردِ فراقِ دوست / روزی هزار بار به جان آورد مرا
خود می روم به غربت و بر بخت بی گناه / تشنیع می زنم که کجا می برد مرا
گر دوست را ز دست دهم لاجرم سزاست / ایّام اگر به پای جفا بسپرد مرا
چشم امیدوار به در بر نهاده ام / باشد که باز بخت به سر بگذرد مرا
تا مهر دوست پرورم و جان بدو دهم / ورنه زمانه بهر چه می پرورد مرا
ابدال سر به دنیی و دین در نیاوردند / صاحب نظر ز بی قدمان نشمرد مرا
گفتی نزاریا به خرد باش و هوش مند / من والهم چه کار به هوش و خرد مرا


 شمارهٔ ۳۳

یقینم که ضایع نماند مرا / زلالی به لب برچکاند مرا
اگر خواهد از تند بالای قهر / به قعر جهنم دواند مرا
و گر خواهد از پای گاه عدم / به فردوس اعلا رساند مرا
به سلطانیّ ام ملک باقی دهند / اگر بندۀ خویش خواند مرا
طفیل گدایان اویم اگر / به تخت کیی برنشاند مرا
که داند مگر دایۀ صنعِ او / که بهر چه می پروراند مرا
به کشتیِ همت نزاری مگر / ز بحرِ بلا بگذراند مرا
غلط می کنم زان که اوییِ او / ز ماییِ ما وا رهاند مرا


 شمارهٔ ۳۴

بگویید ای مسلمانان که درمان چیست کارم را / که چشم بد رسید آخر نظام روزگارم را
نکردم شکر ایّامی که با آرام دل بودم / درین غم اوفتادم رغم جانِ غم گسارم را
نه روی وصل جانان را نه درمان درد هجران را / نه محرم راز پنهان را نه پایان انتظارم را
خلاصی گر چه مجنونم وصالی گر چه مهجورم / هنوز این چشم می باشد دل امیدوارم را
چه حاصل از منِ بی دل ز بی مهری و بی خویشی / چو عشق از دست نگذارد زمامِ اختیارم را
نماز شام وامانم به سرخی چون شفق ماند / که تا سر پر کند چشمم ز خون دل کنارم را
نه خوابم باز می گیرد نه روزم یار می باشد / دریغا گر کسی از من خبر کردی نگارم را
نزاری گر به صد زاری بمیرد در هوای تو / چه دولت بیش از این باشد سعادت باد یارم را


 شمارهٔ ۳۵

برفت و بر سر آتش نشاند یار مرا / به پای حادثه افکند روزگار مرا
گر آشکار کند آب دیده راز دلم / میان آتش سوزان چه اختیار مرا
چنان نکرد کمند بلای عشقم صید / که قید عقل کند بعد از این شکار مرا
می فکن از نظر عزّتم چنین ای دوست / که دوستان همه بگذاشتند خوار مرا
زمانه را چه حسد بود در میانه ز من / که کنار تو افکند بر کنار مرا
من از تو هیچ دگر جز همین نمی خواهم / مباش بی من و بی خویشتن مدار مرا
تویی مرادِ من از کاینات و موجودات / به هر چه غیر تو باشد چه کار مرا
موکّلان خیالت نمی هلند دمی / که بی وجود تو جایی بود قرار مرا
دلی پر آتش و چشمی پر آب خواهم رفت / شهیدم ار بکشد دردِ انتظار مرا
به شفقت تو نزاری امیدها دارد / روا مدار چنین نا امیدوار مرا


 شمارهٔ ۳۶

با یادِ دوستان ندهد هیچ کس مرا / بی یادِ دوستان نرود یک نفس مرا
مشتاقِ دوستانم تا می رود نفس / هرگز ز سر برون نرود این هوس مرا
لبّیکِ دوست می زنم و مست می دوم / گو خواه محتسب زن و خواهی عسس مرا
حاجت به تیغ نیست بگویید با رقیب / یک غمزه زان دو چشم پرآشوب بس مرا
با شاه گو بگوی که با دوستان دمی / خوش تر ز تخت گاه تو آید حرس مرا
برمن به جز ولی همه ملک ار شوند خصم / گو پوست در کشند زسر چون عدس مرا
من در قیامتم ز رقیبانِ کویِ دوست / حاجت به حشر نیست دگر زین سپس مرا
سیلی چنین که می رود از دیده در کنار / معذورم ار به چشم در آید ارس مرا
تا وارهاندم ز نزاری دریغ اگر / بودی به توبه کردن دل دسترس مرا


 شمارهٔ ۳۷

خوشا مطالعه کردن جمالِ بستان را / به موسمی که صبا تازه می کند جان را
میانِ باغ خرامان گرفته دست به دست / نگارِ سیب ز نخ دانِ نار پستان را
قدح به دور بگردان دمادم ای ساقی / که نیست رویِ ثباتی سپهرِ گردان را
به مذهبِ صلحا شربِ آبِ رزنهی است / بده ، بیار ، ستیزِ صلاح جویان را
فغان زچنگ برآورد پیاپی ای مطرب / وز آن فغان مددِ روح بخش انسان را
خلافِ مدّعیان است التفات به چنگ / بزن به تار علی رغمِ جانِ نادان را
خوش است مجلس آزادگان که فرقی نیست / میانِ مجمعِ ایشان گدا و سلطان را
زوال دور مبیناد مجلسی که دروست / بتی که نیست چو او در بهشت رضوان را
نزاریا اگرت ره نمی دهند آن جا / عجب مدار که دفعی معیّن است آن را
سپندِ دل همه بر آتشِ دعا دارند / چه گونه چشم رسد روزگارِ ایشان را


 شمارهٔ ۳۸

می بیارید و به می تازه کنید ایمان را / غم جنّات و جهنم نبود رندان را
ترک خود گیر که با خود به مکانی نرسی / که در آن کوی مجالی نبود رضوان را
عاقلان را به مقامات مجانین ره نیست / با چنین قوم که ماییم چه کارایشان را
راز مگشا و گر چاره نباشد این عهد / با کسی بند که باطل نکند پیمان را
هر چه درباره من گفت به جای خود بود / من ملامت نکنم معترض نادان را
ره به مجنون نبرد عاقل تدبیر اندیش / خبر از عالم انسان نبود حیوان را
هر که راه از حیوانی سوی انسانی یافت / بشنیده ست و بدانست که جان جانان را
همه دشواری وآسانی دل چندان است / که بدانست که موقوف که دارد جان را
مصلحت بین و به هم برزده لفظی است خلنج / کد خدایی نرسد بی سرو بی سامان را
ما نترسیم ز تهدید و وعید دشمن / دوست گر سر برود رد نکند فرمان را
گر چو من رانده یی قربت این حضرت یافت / نظر شاه جهان است که داند آن را
گر گدایی چو نزاری نبود ور باشد / هیچ نقصان نکند مملکت سلطان را


 شمارهٔ ۳۹

زمانه باز جوان کرد پیرزالِ جهان را / بیار می که حیات از می است پیرو جوان را
مگر تتبّعِ من می کند سحاب به نیسان / که وقفِ طرفِ چمن کرد چشم ژاله فشان را
ببین بساطِ بساتین ز گونه گونه ریاحین / به چشم تجربه اعجوبهٔ زمین و زمان را
به چشم بر سرِ گل می کند نثار لآلی / صباح از آن صدفِ غنچه باز کرد دهان را
شکیب چند کند بلبل اختیار ندارد / اگر ز بی خبری فاش کرد رازِ نهان را
به باغبان که رساند سلامِ من که اجازت / نمی دهی که تفرّج کنند سرو روان را
دل ضعیف من از هول بانگ رعد بترسد / بیار و بر سر من کش سبک شراب گران را
حکیم می کده از بهر اعتبار اطبّا / به جام باده مداوا کند چنین خفقان را
ز دست حور وشی حالیا به نقد خوش آید / می و مشاهده ما را و نسیه اهل جنان را
ز تیر طعنه چه ترسم چرا سجود نیارم / کشیده تا بنِ گوش ابروانِ هم چو کمان را
من التفات ندارم به اعتراضِ مقلّد / که اعتبار نباشد مزخرفاتِ چنان را
نزاریا سر دار آمده ست افسر مردان / اگر نداری ای سر نگاه دار زبان را


 شمارهٔ ۴۰

به کام دل بدیدم خویشتن را / گرفتم در بر آن سیمین بدن را
به دستم داد زلفی کز نسیمش / جگر خون گردد آهوی ختن را
ببوسیدم بنا گوشی که عکسش / طراوت داد برگ نسترن را
صنوبر قامتی کز رشک ساقش / به گِل درماند پا سرو چمن را
نه در پهلو که در چشمش نشاند / اگر چون گل دهد خاری سمن را
جهانی در شکر گیرد هرآن گه / که همچون پسته بگشاید دهن را
چو بنماید سر دندان به خنده / بریزد آبرو درِّ عدن را
ز بویش زنده وا باشد نزاری / به خاکش گر فرستد پیرهن را
اگر بر تربتش روزی نهد دست / بدرّد بر خود از رقّت کفن را


 شمارهٔ ۴۱

چه شود گر بپذیری من تر دامن را / خشک مغزی ، خرفی ، ساده دلی چون من را
جان دریغ از تو ندارم اگرم راه دهی / چه محل در صف عشاق نهد دل تن را
هم دل ماست که بر ما به ستم می گرید / مثل این است که هم آهن شکند آهن را
با من ای یار اگر یار منی یاری کن / نه چو یاری که همه زخم زند هاون را
مردمان در حق من هر چه بتر می گویند / چه کنم پیش گرفتم به قفا گردن را
دوست داند که مرا با که سر و کار افتاد / سرِّ روح الله بس مریم آبستن را
من که ام کز تو سخن گویم و از قصّه ی خویش / راستی لافِ فصاحت نرسد الکن را
با رقیبان شده بر بوی توام هم خانه / هیچ کس دوست نبوده ست چنین دشمن را
کو نسیمی ز عرق چین تو تا بنماید / یوسف باد صبا مژده ی پیراهن را
ساقیا دیر مکن زود بده ساغرِ می / گر گرفته ست سرش خشت بر افکن دَن را
تازه رو باش و مینداز گره بر ابرو / به کدورت نتوان خورد می روشن را
از مجاریِ دماغم نرود دود بخور / مگر از آتش می بر فکنی روزن را
خویش را از نفس سوخته دل دار نگاه / که به یک آه بسوزند دو صد خرمن را
آیه ی خلّصه الله به که آمد دانی / به تهمتن که برآورد ز چه بیژن را
شد نزاری ز خیال تو چو سوزن باریک / چه خیال است که بگداخت چنین سوزن را


 شمارهٔ ۴۲

طاقت بار ملامت نبود گردون را / وین شرف شیفتگان راست نه هر مادون را
من دل سوخته با این همه خامان چه کنم / نافه را بوی بود نی جگر پر خون را
ماه تا روی مبارک به کسی بنماید / بخت مسعود بباید نظر میمون را
هر که دیده ست ملامت نکند بر چو منی / بنده بودن حرکت های چنان موزون را
دانه ی اشک مرا بر سر کویش چه محل / پیش او قدر نباشد گهر مکنون را
ای که بیگانه ای از عشق مکن گستاخی / آشنا ناشده چون عبره کنی جیحون را
دل مجنون مرا هیچ مداوا نکند / گر خدا بار دگر جان دهد افلاطون را
من ندانم که رقیب از چه معذّب دارد / عاشق خسته دل از شهر شده بیرون را
زاهدی عیب نزاری به تعصب می کرد / که بباید چو سگان سوختن آن ملعون را
عاشقی گفت چه می خواهی از آن بیچاره / او خود آهنگ سفر کرده بود اکنون را
عاقلان این سخن آخر نشنودند هنوز / که خردمند نصیحت نکند مجنون را


 شمارهٔ ۴۳

به زیر طاق دو ابرو ساحرند او را / که کرده اند مسخر عموم اردو را
مرا به خیره ملامت چی می کند بد گوی / چگونه دوست ندارند روی نیکو را
به سیل دیده ی من بنگرید اگر خواهید / که در عراق تفرج کنید آمو را
ندیده اند مگر روی آن بهشت آرای / جماعتی که صفت می کنند مینو را
به نقد وقت چو فردوس حاصل است امروز / چرا نه عیش کنم در بهشت با حورا
به غمزه یی دل و دینم چنان به هم بر زد / که چول کرد به کل هم دل هم اینجو را
فسون من چه زند پیش غمزه یی که کند / به یک کرشمه مسخر هزار جادو را
ز حسن او چه شود کم گر التفات کند / به چون منی و چه نقصان ز رشته لولو را
به بر فشاندن آستین و قهر رقیب / نزاریا مده از دست دامن او را


 شمارهٔ ۴۴

مگر صبا برساند سلام یارو را / وگرنه با که بگویم حکایت او را
چو اعتماد نمانده ست جهل باشد اگر / محل راز کنم دوستان بد گو را
نه یار با من و نه دل چگونه بی دل و یار / توان برید به تکلیف راه اردو را
بیا شبی و در آغوش و در کنارم گیر / که بیش طاقت ازین نیست بی تو سعدو را
کسی که جان و دل و هوش ما با اوست / چگونه باز توانیم کرد ازو خو را
به جان تو که نزاری دگر به دیده و دل / نه زشت را متقبل شود نه نیکو را


 شمارهٔ ۴۵

وقتی ز ما یاد آمدی هر هفته یی آن ماه را / اکنون ملال خاطرش بر ما ببست آن راه را
بی جرم غیرت می‌کند ور نیز جرمی کرده ام / هم چشم دارم کز کرم بردارد آن اکراه را
گر می کشد عین رضا ور نیز می بخشد روا / بر خون و مال بندگان حکم است و فرمان شاه را
عاشق ببودی جان بده تسلیم گرد و سر بنه / دست تصرف زین قبل در جان رسد دل خواه را
با اعتماد صابری با عشق کردم کافری / در پیش صرصر راستی وزنی نباشد کاه را
عشق جهان آشوب را بر هر طرف کافتد گذر / بانگ شبیخون برزند غارت کند بُن گاه را
بر مسندِ مصرِ دلم بنشست چون یوسف وشی / یعنی که بی مسند نشین رونق نباشد گاه را
قدرش نداند کس چو من یا چون زلیخا عاشقی / آری نباشد حاصلی از قدرِ یوسف چاه را
گفتم نزاری را مکن با زورمندان امتحان / بر شاخ بالا دست‌رس کمتر بود کوتاه را
اکنون ندامت می‌برد جان می‌کند خون می‌خورد / یارا ندارد لاجرم از دل برآرد آه را


 شمارهٔ ۴۶

هرگز مه آزمای دگر آزموده را / زیرا محل بوده نباشد نبوده را
گر جاهلی ستایش جاهل کند ولی / نتوان ستود پیش خرد ناستوده را
بر هر کس اعتماد مکن زان که هرزه گوی / باور نکن که باز نگوید شنوده را
جانش بکاهد ار ندهی رخصتش به گفت / نتوان خموش داشت سخن بر فزوده را
قلاب را اگر ز خیانت گریز نیست / صرّاف نیک داند از زر، زدوده را
معقولِ عقل نیست که صرّاف چشم باز / با سرمه نسبتی دهد انگشتِ سوده را
خوش وقت عارفان محقق که نزدشان / چندان محل نباشد این خاکِ توده را
گه گه به گوش مالِ ادب بهرِ انتباه / واخواست واجب است تغافل نموده را


 شمارهٔ ۴۷

کیست که چاره ای کند جانِ به لب رسیده را / باز به دست ما دهد پایِ دل رمیده را
کیست که او خبر کند یار مرا ز حال من / تا به دعا مدد دهد یارِ ستم رسیده را
هیچ خیال آن پری از نظرم نمی‌رود / کاج به خواب دیدمی آن به خیال دیده را
تفِّ سمومِ سینه ام تا به خیال کم رسد / هر نفس آب می‌زنم صحن سرای دیده را
باز اگرم به ره بوَد بخت ز خاک کوی او / سرمه‌ی روشنی کشم دیده ی خون چکیده را
جان کند و جگر خورد هر که چو من به دستِ خود / سلسله‌ی ستم کند پای به سر دویده را
جز به خلافِ اهل دل سیر نمی‌کند فلک / قاعده نیست راستی این فلکِ خمیده را
یاد مکن نزاریا عهد گذشته تا دمی / در حرکت نیاوری درد نیارمیده را
عمرت اگر وفا کند باز رسی به دوستان / ور نرسی وداع کن عمر به سر رسیده را


 شمارهٔ ۴۸

ساقیَکِ ظریف من جامکِ آبگینه را / بیش ترَک بده بیا بندگکِ کمینه را
زحمتک است هین که شد دردکِ سر ز حد برون / کاسَگکی بده کزو راحتک است سینه را
نازکک و خوشک بیا خوابک شب ز سر بنه / صبح گهک روانه کن قهقهکِ قنینه را
بادکِ سخت می وزد کشتیَکِ گران بده / خنبکِ بحر سینه کن لنگرکِ سفینه را
مجلسکی اساس نه چنگیکیِ طلب کزو / مهرکِ دل شود فزون رغمکِ اهل کینه را
چارگکی اگر کنی نیکک ورنه صرف کن / ماحضرک به وجهِ می جانکِ خود رهینه را
نقدکِ وقت بایدت زودترک نزاریا / خالیَک از قماش کن کنجک دل دفینه را


 شمارهٔ ۴۹

نظر از جانب ما کن زکات زندگانی را / دلی ده باز ما را صدقة جان و جوانی را
به بوسی از سرم کردن توانی دفع صفرا را / به بویی از دلم بردن توانی ناتوانی را
چه بادش گر به دلداری دمی با بی دلی داری / نصیحت گوش کن عادت مکن نامهربانی را
به دندان می کنم دست از خلافِ وعده های تو / نباشد اعتبار الحق حدیث سر زبانی را
به جان و دل فرود آمد بلای عشق تو ناگه / نگرداند کسی از خود بلایِ آسمانی را
دل از من بستدی آری دل و جانم فدای تو / تفاوت در دلی دادن چه حاجت یار جانی را
نزاری گر به زاری خاک شد بر آستان تو / نباشد اعتباری چارچوب استخوانی را


 شمارهٔ ۵۰

اگر تو تازه کنی با من آشنایی را / بر افکنی ز جهان رسم بی وفایی را
ز راه مرحمت آن دم که از وفا گویی / بسوز همچو دلم برقع جدایی را
اگر چراغ نباشد شبِ وصال چه غم / زشمعِ چهره برافروز روشنایی را
بیار ای بت ساقی می مغانه که من / ز سر به در کنم این خرقة ریایی را
ملامتم مکن ای پارسا که در رهِ عشق / به نیم جرعه فروشند پارسایی را
به خوانِ وصل تو هر کو نواله ای دارد / به ملک جم ندهد ملکت گدایی را


 شمارهٔ ۵۱

خنک دلی که زمام رضا دهد به قضا / چو روزگار نگردد ز اقتضای رضا
به نوکِ کلک ازل هر چه بودنیست نگاشت / قضای کن فیکون بر صحیفة مبدا
نشان معرفتِ مرد صادق آن باشد / که اقتدا به توکل کند به خوف و رجا
به پای مردی عقل زبون چه دفع کنیم / مبارک است بلایی که روی کرد به ما
فلک چگونه موافق شود مبند خیال / قضا چگونه حمایت کند مپز سودا
چه نیک بخت بود بنده ای که در همه حال / سپاس دارد و راضی شود به حکم خدا
نزاریا به کلید طمع گشاده نشد / در سرایِ فراخ آسمانِ تنگ فضا
طواف کعبة مقصود کن که بی مقصود / بسی شد آمد کردی به فکر بی سر و پا
میسرت نشود جز به خلوت آسایش / مسلمت نشود جز به عزلت استغنا
زبون نگشت چو موسیجة خرف مرغی / که آشیانة عزلت گرفت چون عنقا
جهان و هر چه در او هست نیست جز فانی / کسی چگونه نهد دل بر این مقام فنا


 شمارهٔ ۵۲

ما همانیم که بودیم و ز یادت به وفا / به جدایی متبدل نشوند اهل صفا
گر حجاب است میان من و معشوق رقیب / نتواند که کند از حرمش دفع صبا
حاجب خویشتن است او نه حجاب من و دوست / من خود از روی حقیقت نه ام از دوست جدا
می روم بی خود و گر جان جهان از پس نیست / به دل و دیده چرا پس نگرانم ز قفا
شرک باشد من و او هر دو به هم ماننده / من چنانم که از او باز ندانم خود را
نیست در مذهب عشاق نه هجران نه وصال / رنج راحت بود و غم فرح و درد دوا
معرفت اصل محبت بود و مرد محب / هیچ دیگر به جز از دوست ندارد اصلا
پر شد از رخت محبت همه اجزای وجود / حاش لله متعصب ز کجا ما ز کجا
هر چه جز اوست خیال است نماینده و نیست / هیچ پاینده جز او هر چه دگر هست فنا
در دریوزة درویش محقق در اوست / جز از این در نکند کدیه نزاری گدا


 شمارهٔ ۵۳

یارب به عفو توست امید نجات ما / بپذیر عذر و در گذر از سیئات ما
اِرحم به فضل خود که ندارد تعلقی / الا به رحمت تو حیات و ممات ما
گر نه به حب آل نبی ممتلی بود / ناید به هیچ کار نفوس و ذوات ما
بر هرزه از عدم به وجود آمدیم نی / سرّی بود هر آینه هم در حیات ما
مولود ما ز نطفة امرست در وجود / ولدان به اصل باز برند امهات ما
دام غرور بر گذر ما نهاده اند / رای و قیاسِ منقلب بی ثبات ما
فریاد ما ز رای و قیاس محال ماست / نه نه قیاس و رای نه، عزی و لات ما
بست ها که در مخیلة ما مصورند / در سومنات نیست زهی ترّهات ما
شاید اگر چو لات پرستان لقب نهند / بت خانة مخیله را سومنات ما
پنجاه سال بی هده گفتی نزاریا / وز صد یکی هنوز نگفتی صفات ما


 شمارهٔ ۵۴

ما برفتیم و تو دانی و دل غم خور ما / بخت بد تا به کجا می برد آبشخور ما
از نثار مژه چون گوش تو در دُر گیرم / قدم هر که سلامی ز تو آرد برِ ما
به وداع آمده ام هان به دعا دست برآر / که وفا با تو قرین باد و خدا یاور ما
فلک آواره چرا می کندم می دانی / رشک می آیدش از خلوت جان پرور ما
گر همه خلق جهان بر من و تو حیف کنند / بکشد از همه انصاف ستم داور ما
به سرت گر همه عالم زبر و زیر شود / نتوان برد هوای تو برون از سر ما
هر که گوید به سفر رفت نزاری هیهات / گو نزاری به سفر سر نبرد از در ما


 شمارهٔ ۵۵

خیز ای غلام باده درافکن به جام ما / کز وصل توست گردش گردون غلام ما
گر لایق است چشمة خورشید را فلک / خورشید باده را فلکی کن ز جام ما
آن قاصد است باده که جان است مقصدش / جز وی به جان ما که رساند سلام ما
در بزم گه چو دست تو گردان کند قدح / گردان شود سپهر سعادت به کام ما
ما را ز عقل ما همه اندوه و آفت است / جز می ز عقل ما که کشد انتقام ما
می ده می ای غلام که از می در اوفتد / صد لذت و نشاط به راحت به دام ما
یک ره که در جهان نتوان زیستن مقیم / بی عشوه بی صواب نباشد مقام ما
نیکی کنیم و باده خوریم و عطا دهیم / تا اقتدا کنند به ما خاص و عام ما
وآنها که بد کنند نزاری چنین کند / این شعر ما بس است بدیشان پیام ما


 شمارهٔ ۵۶

جای گنج است کنج خانة ما / نقد وقت است در خزانة ما
راح بستان که که روح قدس به فخر / می نهد سر بر آستانة ما
تا کند مستی و برون آید / جرعه ای از می شبانة ما
طبق سیم و زر اگر نبود / چه خلل در شرابخانة ما
خم دهقان همیشه می دارد / به زر و سیم بر چمانة ما
خوش بود یک زمان که هیچ زمان / نبود خوشتر از زمانة ما
پادشاهی به ما رسید که باز / باز آمد به دستوانة ما
نه که خود باز را نشیمن گاه / بود پیوسته آشیانة ما
دین و دنیا به نزد ما دو زنند / سه طلاقند هر دوگانة ما
ابلهان اهل جنّت اند اکثر / تو ندانی در ابلهانة ما
تیر می افکن و کمان می پوش / بی نشانی بود نشانة ما
بشنو ای یار از نزاری زار / زاری ما و زاریانة ما
دمِ او گرچه دام مرغان است / نیست هر مرغ مرد دانة ما


 شمارهٔ ۵۷

اگر آدم نیفتادی برون ازجنت مأوا / وجودِ آدمی موجود کی بودی در این مأوا
یقین پس حکمتی دیگر درین باشد نه بر عمیا / برون کردندش از انهار خلد و سایة طوبا
چو پیدا کرد بی هنگام سِر باطن وحدت / هنوز آن صورت دعوی نمی گنجد در این معنا
چو فرزندان تعاقب بر تعاقب می رسند این جا / چنین رفت است از مبدا مدار حکمت اولا
حجاب راه او شد گندم و باز از پشیمانی / به استغفار نادانی به جنت باز شد مولا
به صُمّ عُمی از مبدا قلم رفت است بر اجزا / اصم چون بشنود اسرار و چون بیند به حق اعما
بباید ساخت هر کس را به رتبت با نصیب خود / خضر را چشمه ای داد و کلیم الله را افعا
نباشد همچو روح الله یهودا را دمی محرم / دمِ نامحرمان در ما نگیرد چون دمِ عیسا
مقرر کرد هر کس را نصیبی مطلق از مبدا / به حکم ظاهر و باطن قسیم فطرت اولا
دو کون است ار شوی یک روی آنگه روشنت گردد / شریعت جادة دنیا قیامت مبدا عقبا
نزاری گرد خود گشتن چو کرم پیله تن تا کی / شنید من علیها فان همه مولی هوالاعلی


 شمارهٔ ۵۸

مرا دلی ست ز تیمار بی دلی در وا / معلق است به مویی چو ذره ای ز هوا
چو ذره مضطربم در هوای خورشیدی / که زیر سایة زلفش خرد کند مأوا
هلاک می شوم از دست و پای مال فراق / دریغ اگر بتوانست گفتمی سر وا
به لب نمونة آیات انگبین و شراب / به رخ خلاصة اولاد آدم و حوا
از آن نیافت سکندر که بود روزی ما / لبی که درد سکندر جز آن نداشت دوا
خراب کردة چشمانت ای نگارینم / که می کشند و به سر می برند با دو گوا
گرت به خواب بدیدی شبی عظیم و الروم / ز شمع روی تو پروانه وار ناپروا
سپاه شب نکشد از عدم دگر به وجود / به دست حسن تو گر برکشد زمانه لوا
ز حال من نظر لطف خویش باز مگیر / که بی تو از سر و کارم برفت نور و نوا
مریز خون نزاری چو در جوار توام / که نیست در حرم کعبه قتل صید روا


 شمارهٔ ۵۹

کار ما بیرون شد از ساز و نوا / وقت تجرید است و کنج انزوا
آسمان ما را در اقصای زمین / یک زمان خوش دل نمی دارد روا
در زمین خود راستی ننهاده اند / آفرینش را بر این دارم گوا
نفی تهمت را منجم می کند / راستی نسبت به خط استوا
کاش باری آسمان منعکس / پشت کوژ خویش را کردی دوا
تا به دنیا در چه خیر آمد پدید / زین گروه ناحفاظ بی نوا
سر تهی چون طبل پر باد غرور / بر کشیده تا به علیین لوا
عاقلان شان سخرة رای و قیاس / جاهلان شان فتنة کام و هوا
باش از این غولان نزاری بر حذر / بت هنوز از غول بهتر پیشوا
گرد بت رویان حسن افزای گرد / بلبلی بر گلرخان می زن نوا


 شمارهٔ ۶۰

گذشت بر سرم از دست دل قیامت ها / کشیدم از کس و ناکس بسی ملامت ها
علم شدم به علامات عشق در عالم / بلی به روز قیامت بود علامت ها
غلام عشقم و الحمدلله از سر صدق / بر آستان وفا کرده ام اقامت ها
محبت است و ارادت نه جبر و نه تکلیف / ز دل به رغبت خاطر کشم غرامت ها
مرا به زهد و صلاح و وَرَع مکن دعوت / بلای عشق به است از چنین سلامت ها
همین نه بس که نبایست خوردنم باری / ز عمر رفته چو افسردگان ندامت ها
نزاریا ز زمان گذشته بیش ملاف / بر اولیا نتوان بست از این کرامت ها
به صور عشق فرو دم دمی چو زنده دلان / که در زمانه برانگیختی قیامت ها


 شمارهٔ ۶۱

بسیار عمرها و بسی روزگارها / بگذشت و حکم ها بنگشت از قرارها
روز و شب است و سال و مه و جنبش و سکون / هر یک مسخرند به تکلیف کارها
وضعی نهاده اند ز مبدای کن فکان / کان وضع مندرس نشود در هزارها
در منجنیق دور بسی چرخ سیر کرد / برجی هنوز رخنه نشد زین حصارها
شد شش هزار سال که مستوفی سپهر / فرموش کرده بود حساب و شمارها
بر نقطة وجود که عشق است نام او / از شوق می کنند فلک ها مدارها
ای بس که امّتان ز ره برده جهل را / دادند انبیا به بهشت انتظارها
ناچار از برای صلاح عموم را / منبر نهاده اند و برآورده دارها
بسیار خشت کالبد و جان آدمی / بر هم نهاد دور و فرو ریخت بارها
دانی چراست این همه اضداد و اختلاف / تا عاقلان دور کنند اعتبارها
کز خاک خون سرشتة بیچاره آدمی / باد فنا چگونه برآرد دمارها
بر خاک ریز خون دو دیده نزاریا / چندان که بشکفد به زمین لاله زارها
عمر عزیز بیهده در نای و نوش صرف / کردی به جهل و بردی در سر خمارها


 شمارهٔ ۶۲

جام پر جان کن بیاور ساقیا / بین که می گردد سرم چون آسیا
طبع را اکسیر می پر می کنم / می کنم حاصل از او این کیمیا
هم بدین اکسیر حاصل می شود / کیمیای معنوی از اسخیا
شرب من ام الخبائث کی بود / من به پاکی می خورم با ازکیا
راستی را هم حرام و هم پلید / هست و شد بر بی ثبات و بی حیا
بنگ را قومی به جای می خورند / ظلمت شب را چه نسبت به ضیا
آری آری هست آنجا نکته یی / بیخ حیوانات باشد در گیا
سود کی باشد کشیدن در بصر / خاک کر در همچو گرد توتیا
گر کسی را ناخوش آید باک نیست / راست می گوید نزاری بی ریا
منکران از جهل نشناسند باز / اطلس و نخ از حریر و بوریا


 شمارهٔ ۶۳

در خرابات گدایان ز سر ناز میا / نشنیدی و ندیدی برو و باز میا
زینهار از تو که با ساز مخالف نروی / راست می ساز چو بازآیی ناساز میا
راه ما تا نکنی قطع مقامات مپوی / کوی ما تا نشوی خانه برانداز میا
جای در باختگان است و بد انداختگان / در مقامرکده بی حرمت و اعزاز میا
کنج ما گنج نهان است در او بنهفته / سوی ما تا نشوی معتمد راز میا
تا سرافرازی و گردن کشی از ما دوری / پس بنه گردن تسلیم و سرافراز میا
روی در کعبة وحدت نتوان با خود رفت / در چنین قافله با کثرت انباز میا
تا نخوانند به آن جا نتوانی رفتن / بر پی بانگ دعا باز خوش آواز میا
فاش مرغی است نزاری و چو بلبل بر گل / گو دگر بر سر این شاخ به پرواز میا


 شمارهٔ ۶۴

ای جانِ به لب رسیده بشتاب / خود را و مرا به نقد دریاب
دل رفت و تو نیز بر سر پای / اندیشه نمی کنی در این باب
بر نسیه چه اعتبار زنهار / در حاصل نقد وقت بشتاب
تسلیم شو و ز خود برون آی / نزدیک رهی ست تا به بوّاب
اما چو ز خود نمی کنی سیر / وامانده ای ز جمع اصحاب
از همت دوستان مددخواه / باشد نظری کنند احباب
بینی که ز دیر کعبه سازند / وز چار سوی صلیب محراب
جانا چو نمی شود میسر / ما را ز غمت به هیچ اسباب
در بادیة جمال رویت / لب تشنه بمانده ایم بی آب
از ناله من اثیر پر سوز / و زسینة من زمانه پر تاب
فرزند ادای نقد ما باش / بشنو سخن نزاری ای باب
با نوح نشین که بحر طوفان / نه پایان دارد و نه پایاب
ما را غم عشق تو چو دشمن / در معرکه می کشد چو قلاب
در سلسله می کشند ما را / ما بی خبر از بهشت در خواب


 شمارهٔ ۶۵

در سِتر ابر چند توان داشت آفتاب / ای رشک آفتاب برافکن ز رخ نقاب
خود برگرفته گیر نقاب از جمال خور / خفاش چون کند که ندارد توان و تاب
گر ذره ای ز نور تجلی کند ظهور / همچون کلیم کار ببازی مکن شتاب
گردون تراب بر سر آن تیره بخت کرد / کز دست داد دامن اولاد بوتراب
از مهر همچو ذره ندارد دلم قرار / سیماب را گزیر نباشد ز اضطراب
چشمم اگر خراب شد از اشک ژاله ریز / بر راه سیل زود شود خانمان خراب
اشکم اگر عقیق شد از تاب مهر دوست / از سنگ لعل پاره کند نور آفتاب
مغزم ضعیف گشت ز ماخولیای وصل / هم عاقبت هلاک کند تشنه را سراب
اکنون نزاریا که گریبان اختیار / از دست رفت بیش مکن گردن از طناب
بیهوده دست و پا مزن در محیط عشق / تن در هلاک ده که ز سر درگذشت آب


 شمارهٔ ۶۶

غذا چون کنم دردی از آفتاب / موافق تر الحق می از آفتاب
بیا ساقیا ساغری ده به من / که عکسش بریزد خوی از آفتاب
سر خشک مغز پر آشوب من / به می گرم کن تا کی از آفتاب
خیالم ز ماه قدح لمحه یی / جدا نیست همچون فی از آفتاب
نه در جام کی می نمودی جهان / چه کم بود جام کی از آفتاب
ز جام صبوحی گریزان مباش / چو خفاش در هر پی از آفتاب
به می کن دوای نزاری مساز / چو حربا دواءالکی از آفتاب


 شمارهٔ ۶۷

یاد آن شبها که بودی در کنارم آفتاب / بر لبم یاقوت لب در جام می لعل مذاب
هر چه مستظهر به تشریف حضورش گشتمی / کنج من چون کلبة عطار کردی مستطاب
در خرامیدی به حسن و بذله در دادی به لطف / تازه بنشستی و خوش از رخ برافکندی نقاب
آفتابی دیدمی بالای سرو سیم بر / خرمنی گل دیدمی در زیر کافوری حجاب
از حجاب چادر عفت چو بیرون آمدی / همچنان کاید برون از پردة شب آفتاب
در میان حله حوری دیدمی کز فرّ او / دیده چون خفاش بی طاقت شدی از اضطراب
در دم انفاس شیرینش خواص روح راح / در گریبان عرق چینش نسیم مشک ناب
روی شهرآراش عکس آفتاب از بس شعاع / زلف هم بالاش رشک سنبل از بس پیچ و تاب
غمزه مستش نهاده تیر ناوک در کمان / کز نهیب زخم او کردی زمانه اجتناب
عاقبت قهر زمانه ظالمی را بر گماشت / تا شد از بیداد او ملک وصال ما خراب
بخت حیران می کند در کار ما آهستگی / چرخ سرگردان به خون جان ما دارد شتاب
این همه جور از رقیبان است و ظلم ظالمان / فارغند اهل عقوبت در قیامت از ثواب
دانی از من ناشناسان را چه آتش در دل است / زانکه هستم خاک پای نقد وقت بوتراب
از لب می گون او تا کرد محرومش فلک / هر برآن نیت نزاری دوست می دارد شراب
خواب می گویی نزاری باز و گرنه در جهان / هیچ کس را آفتاب آمد به شب در جای خواب
تا نباید راست بر گفتن مقامات وصال / تشنه ام بر خواب بیداری چو تشنه بر سراب


 شمارهٔ ۶۸

دوش می دیدم که بودی در کنارم آفتاب / داشتی بر کف گرفته تا به لب جام شراب
دوستکامی خورد و بر دستم نهاد و بوسه داد / گفت امشب از لبم انصاف خواه و کام یاب
گاه از خورشید چون خفاش حیران بودمی / گاه همچون ذره در هم رفته از بس اضطراب
گاه سر بنهادمی بر پاش همچون دامنش / گاه بر پیچیدمی زلفش به گردن چون طناب
گاه دستی کردمی آهسته در گیسوی او / بوسه ها بربودمی گاه از دهانش بر شتاب
گاه از بوی عرق چینش دماغم پر بخور / گه ز زلف عنبرینش دامنم پر مشک ناب
گه کنارم از میانش همچو کوثر پر زلال / گه دهانم از لبانش حلقه لعل مذاب
بر سرم کردی پیاپی چند جام آتشین / بر جمال عالم آرایش شدم مست و خراب
مست در آغوش او بودم که خوابم در ربود / بیش از این اگه نی ام اِمّا خطا اِمّا صواب
من ندانم یعلم الله تا به شب خورشید را / چون توان در بر به بیداری گرفتن یا به خواب
در مقامات محقق خوب و بیداری یکی ست / خوش نزاری خوش مقامی یافتی خیرالمآب


 شمارهٔ ۶۹

ای در نقاب حسن نهان کرده آفتاب / خطّی بر آفتاب کشیده ز مشک ناب
آتش فکنده در جگر لاله عارضت / وز برگ نسترن بر و رویت ببرده آب
باد صبا ز بوی عرقچین نازکت / چون روضه از روایح فردوس مستطاب
لاله ز غیرت رخ گل گون تو به داغ / سنبل ز رشک گیسوی مفتول توبه تاب
گر بگذرد ز بغلتاق تو نسیم / بر گل ستان ز آتش غیرت شود گل آب
عیبت همین که دیر به ما می رسی و زود / بنیاد عهد می کنی و می کنی خراب
آرام نیست بی تو دل بی قرار ما / دانی به خون خویش چرا می کند شتاب
مشتاق را شکیب نباشد ز روی دوست / سیماب را گریز نباشد ز اضطراب
بی وجه بود خطّ تو بر وجه خون من / بر خون من چه حاجت خطی ست نا صواب
غوغای غمزه ی تو ز مغزم ببرد هوش / سودای نرگس تو ز چشمم ربود خواب
رنگ لب تو دارد برگ نشاط تو / زان فتنه شد نزاری شوریده بر شراب


 شمارهٔ ۷۰

آدینه مست مرا دید محتسب خراب / می آمدم برون ز خرابات مست بی نقاب
آغاز کرد بی هده گفتن کی ای فلان / از چون تویی خطاست چنین کار ناصواب
آدینه چون به مجلس واعظ نیامدی / نشنیدی از خطیب که چون می کند خطاب
ای فارغ از بهشت نمی بایدت نعیم / وی غافل از جحیم نمی ترسی از عقاب
گفتم که احتساب خراباتیان که کرد / هرگز که دید کوی خرابات و احتساب
گر راست بشنوی ز خراباتیان بسی / راغب تری به شرب سر از راستی متاب
بر من چه اعتراض کنی دفع خویش کن / کز خود برون نرفته به زهدت چه احتساب
اینک بهشت اگر به قضا داده ای رضا / وینک جحیم اگر طمعی داری از شراب
از مجلسی چه می کنم اینجا که می کنند / هر دم روایتی درگر از آیت عذاب
من در بهشتِ مجلسِ اصحاب می خورم / بر بانگ چنگ و ضرب دف و نغمه ی رباب
آن جا نه جای تست نه میخانه راه تو / زهّاد را پدید بود مرجع ومآب
آن ها که سر به دنیی و دین درنیاورند / حلاج وار طوق ندانند از طناب
کردند اعتصام به حبل الله و زدند / دست وفا به دامان اولاد بوتراب
بی بال مانده ای نتوانی پرید از آنک / ناممکن است جلوه ی طاووس از غراب
مثل تو پاک تن نبد آن قوم پاکباز / گنجشک را رسد که کند پنجه با عقاب
ایشان منزّه اند و تو موقوف نام وننگ / ای گاو لاغری مفگن خر در این خلاب
منگر به عاشقان به حقارت که می کنند / شیران نر زه معرکه ی عشق اجتناب
افسرده را چه غم که نزاری در آتش است / ای دست گیر هان که ز سر درگذشت آب
یارب تو آگهی که محبّ ولایتم / روز جزا به قدر محبان دهم ثواب


 شمارهٔ ۷۱

خوش بود بر طلوع صبح شراب / زود بشتاب ساقیا بشتاب
پیشتر زان که آفتاب کند / کلّه ی ما چو کوره ی پرتاب
آفتاب قدح کند روشن / کنج تاریک ما به برق شراب
دوست مطواع دوست در همه حال / یار هم رنگ یار در همه باب
پس بدین اعتبار باید بود / در جهانِ خراب مست و خراب
زاهد خشک مغزِ تر دامن / که نداند ره خطا زصواب
می خورد بنگ و می نمی نوشد / از سرِ آب می رود به سراب
ای به رای خود اقتدا کرده / کی کند هم حجاب رفع حجاب
خویشتن را بدان که هیچ نه ای / نص من عرف نفسه دریاب
تو نه ای هیچ و چون نباشی تو / هم بماند پس از سوال و جواب
وقت با بی خودان مست خوش است / ای که طوبی لهم و حسن مآب
چاره ای کن نزاریا بی خویش / به در آ زین محیط بی پایاب


 شمارهٔ ۷۲

روز برف است بیایید و بیارید شراب / تا بنوشیم به شکرانه ی این فتح الباب
میر مجلس بنشین گو و به ساقی فرمای / تا سبک رطل گران پیش من آرد به شتاب
در چنین روز و جوارِ درِ نوروزِ شریف / وقت فرصت مکن اهمال و غنیمت دریاب
من نیارم کم یک هفته برون شد زین کنج / که درون نعمت و ناز است وبرون برف و گِلاب
گر میسر شودم عیش و طرب خواهم کرد / تا معلق بود این خیمه ی بی تیر و طناب
خلوت خویشتن آراسته می خواهم داشت / به حریف و به ندیم و به شراب و به کباب
مذهب ما نبود نسیه مگر نقد الوقت / من نه آنم که سر آب ندانم ز سراب
می حرام است به نزدیک فقیه آب حلال / می نه هم آب زر است آخر و هم آتش ناب
بر خلیل الله چون گشت ریاحین آتش / باز بر قوم نجی الله طوفان شد آب
نازکان را نبود مرتبه ی حرقت می / ریسمان را نبود طاقت آهن در تاب
در جهان گرچه خراب است چه نقصان آخر / من چه هشیار و چه معمور و چه مست و چه خراب
عاشقی چیست عذابی که درو راحت نیست / دوستی چیست محیطی که بود بی پایاب
راستی لطف سخن موجز و پر معنی راست / بیشتر زین نتوان کرد در این باب اطناب
مونسی ساقی و مجلس ز رقیبان خالی / درد نوشی چو نزاری و امینی بوّاب
مقطع شرط غزل ختم کنم بر مطلع / روز برف است بیایید و بیارید شراب


 شمارهٔ ۷۳

وقف کردم هستی خود بر شراب / نیستی از من بمان گو در حجاب
بر لب کوثر نشستن روز بعث / ای مسلمانان از این خوش تر مآب
اهل فطرت مست از آن جا آمدند / هم چنان مستند تا یوم الحساب
من هم از آن جام مستی می کنم / تا نپندارید کز خمرم خراب
آب و خاک عشق بر هم کرده اند / پس سرشت من از آن خاک است و آب
آتش سودای عشقم آبم ببرد / از چه از بس تاب سوز و سوز تاب
چشم ما و طلعت دیدار دوست / چشم خفّاش است و نور آفتاب
آفتاب آن جا اگر چه ذره ایست / از ره تمثیل کردم انتساب
من چو حربا عاشقم بر عکس نور / نی چو خفاشم زخور در احتجاب
تا شوند احباب در محبوب محو / از وجود خویش کردند اجتناب
تا که خواهد طاقت انوار داشت / گر جمال از پیش بردارد نقاب
چشم امید نزاری روشن است / از طلوع نور نجل بوتراب
پرتوی بر جان من زان نور تافت / ذره وار افتاده ام در اضطراب


 شمارهٔ ۷۴

ای دلم با تو چو در شیشه ی شفاف شراب / چون بود شیشه ی شفاف و درو لعل مذاب
آفتاب از اثر ابر شود پوشیده / نور فایض نشود نا شده بیرون ز حجاب
شیشه با آن که پر آب است به صورت به خواص / نشود مانع اشراق می روشن ناب
آب افسرده درو آتش تر ریخته چیست / روح محض است اگر بشنوی از من به جواب
شیشه هر گه که شود نیمه ز می دانی چیست / نیمه ای چشمه ی خضر است و دگر نیمه شراب
شیشه در اصل جماد است ولی ناطق را / مدد فکرت از او باشد و تدبیر صواب
زان دلم با دل تو صاف چو جان با بدن است / که میان من و تو جز من و تو نیست حجاب
طاعت و معصیت آن جا چه کند چون شد مرد / یک دل و یک جهت ویک صفت و یک محراب
خانه ی دل چو به عشق است مخلّد بنیاد / خواه معمور سرا گاه ِ جهان خواه خراب
مسند سلطنت اینجاست وگرنه آن جا / به چنین مرتبه قانع نشود گلخن تاب
جهد کن تا نشود فوت دم نقد الوقت / فرصتی بهتر از این نیست نزاری دریاب


 شمارهٔ ۷۵

راحت روح شاهدست و شراب / فرح استماع چنگ و رباب
ساقیی طرفه تر ز آب زلال / مطربی تازه تر ز عیش شباب
خوش ترین جای چیست خلوت خاص / بهترین نقل چیست سیخ کباب
نی غلط رفت چاشنی کردن / از کجا از لب چو لعل مذاب
روی در روی دوست بر کف جام / دوش با دوش یار مست خراب
در فرو بسته بر عوام الناس / روی در روی مجمع الاحباب
چند گویی نزاریا ز بهشت / اینک اینک ببین ببین دریاب
بزم مخدوم شهریار انام / مشتری طلعت خجسته جناب
شادی روزگار یاران را / بر کف من نهید جام شراب
دوستان نقد وقت دریابید / ای که طوبی لهم و حسن مآب


 شمارهٔ ۷۶

کاش برون آمدی یوسف ما از نقاب / تا به ملامت حسود بیش نکردی خطاب
نی چه حدیث است نی ما که و یوسف کدام / شب پره و احتمال در نظر آفتاب
کیست که انگیخت باز در همه آفاق شور / چیست که افتاد باز در همه خلق اضطراب
مطرب داوود لحن بر سر من کن سماع / ساقی عیسی نفس بر کف من نه شراب
تیغ چو آب از قفا زود ببیند رقیب / بی هده در خون ما چند نماید شتاب
حاسد بدبخت را با روش ما چه کار / گو قصب خویشتن دور بر از ماهتاب
ای که به تلقین عقل غیبت ما میکنی / جهل مرکب تو را می فکند در عذاب
دام شیاطین منه بر سر کوی ملک / رو به فضولی مکن خانه ی بختت خراب
تیغ زبان می کشی در حرم پادشاه / جان بدهی عاقبت سر نبری زین طناب
طاعت جزوی و بس کوثر و باقی طمع / تشنه بسی شد فرو در طلب این سراب
ما اگر از شرب مِی باز نداریم دست / نزد تو باشد خطا زان که ندانی صواب
نعمت دارالبقا گر تو نخواهی مخواه / دولت کشف الغطا گر تو نیابی میاب
بر چو منی گر شراب نیست حلال ای عجب / بر تو وبال است نان بر تو حرام است آب
عاشق یوسف نه ای عیب زلیخا مکن / آتش غیرت مدم جان نزاری متاب
نغمه ی داوود بس گوش و حدیث رقیب / یوسف بنشسته پیش چشم زلیخا و خواب


 شمارهٔ ۷۷

ماه نو بنمود رخسار از نقاب / ساقیا در ده سبک جام شراب
آتش سی روزه را بنشان به آب / خاصه خوب آبی معطر چون گلاب
آتشین آبی که در جام بلور / می نماید راست چون لعل مذاب
جوهری پاکیزه اما بی عَرَض / آفتابی روشن اما بی حجاب
آفتابش گفتم و می دان که هست / آفتاب از عکس او در اضطراب
عکس می در چشم ما بودی چنانک / تشنه ای اندر بیابان در سراب
لاجرم امروز در خم می جهم / گرچه میکردم از او دی اجتناب
در خرابی می روم زیرا که هست / عالم معموری من در خراب
روز و شب مست و خرابم چون کنم / با فقیهان بحث در بعث و ثواب
عالمی می گفت در ماه صیام / تا نزاری چون رهد یوم الحساب
گفتم او گو خلق را از ره مبر / من خود آنجا در نمانم از جواب


 شمارهٔ ۷۸

قیامت بر انگیخت ما را ز خواب / به محشر رسیدیم و خیر المآب
سرافیل وحدت فرو کوفت صور / ولی مرده دل در نیامد ز خواب
بر آورد از سوزناکان دمار / ز افسرده نه تف بر آمد نه تاب
قیامت در این حال ما منتظر / وگر بر نیندازد از رخ نقاب
به دیوان روز مظالم به حشر / بماند خجل از سوال و جواب
چه آن جا به کارست از این جا ببر / چو بردی ز فردوس بشنو خطاب
به زلزال ارض و به طی سما / چه حاجت تو را وقت خود بازیاب
وگر هم بر افتد زمان و زمین / مخور غم چو ایمن شدی از عذاب
به زاری نزاری فرومانده ای / چو مجرم میان ثواب و عقاب
حساب ار به اعمال و کردار ماست / خدایا مکن نا امید از ثواب


 شمارهٔ ۷۹

وقت خواب است بینداز بتا جامه ی خواب / ساقیا بیش مده می که خرابیم و به تاب
هرچه سر برکند از جیب قصب ماه زمین / از رخ ماه قدح باید برداشت نقاب
مطلع ماه قدح چون بود از مشرق خم / هم چو خورشید که طالع شود از ظل حجاب
هم در این زاویه باید که مرتب باشد / همه اسباب صبوحی چو در آییم ز خواب
رفته بر طور طرب موسی عیسی انفاس / پیش تر زمزمه ای در دهد از عود و رباب
آتشی بر فکند زنده دلی تا ببرد / سرگرانی حریفان سبک از دود کباب
مجلس انس بیارای و بخوان یاران را / در ده از کوثر خم خانه به پیمانه شراب
خاصه هنگام بهارست و گل افشان صبا / مکن ای یار مکن غفلت و فرصت دریاب
دهن سبزه پر از لولوی شبنم گویی / سبزه گرد لب یارست و درو درّ خوشاب
بر من ای یار ملامت مکن و عیب مجوی / سر اخلاص بنه گردن از انصاف متاب
کم توانی بود ز زالی که به دستان هر سال / نو عروسی شود و تازه کند عهد شباب
خانه ی عاریت ای دوست بباید پرداخت / رخت از آن پیش برون بر که درآید سیلاب
تا چو افسرده دل از خواب نباید برخاست / آن به آید که نهندم به لحد مست و خراب
تا سر از پای خم میکده بر باید داشت / گر به خم خانه مرا دفن کنی ایت صواب
هرکس این رمز ندانند نزاری خاموش / مثَل است این مفکن گوهر حکمت به خلاب
متعصب چه کند هرچه بتر گو می گوی / نور بی ظلمت و صادق نبود بی کذّاب


 شمارهٔ ۸۰

دوش مرا حالتی روی نمودی عجب / در نظرم آفتاب تا سحر از نیمه شب
نادره تر این که شب ، کرد ظهور آفتاب / من شده در پیش او ذره صفت مضطرب
بوده بس از اضطراب بی خبر از خویشتن / جاذبه ای بی کشش ، واسطه ای بی سبب
چشم من از نور خور حیران خفاش وار / روح من از راح شوق غرق نشاط و طرب
از خم تسنیم نوش کرده به تسلیم من / وز سر تعظیم پیش چشم ز روی ادب
آتش طور و کلیم لازمه ی حال ما / واقعه ای با هوس معجزه ای با طلب
رقعه بگسترد عشق مهره فروچید شوق / تعبیه ای جمع شد تفرقه در یک ندب
این همه در باختم خانه برانداختم / قصه کنم مختصر شرح کنم منتخب
هیچ دگر نیست هیچ جز همه او والسلام / پیش نزاری مگو از گهر و از نسب
هیبت آن شب چنان برد دل من که شد / بود من و حال من زار چو باد قصب
خلق زبان دراز کرده چو الماس تیز / طعنه دهی از قفا سرزنشی از عقب
بار ملامتگران می کشم و می برم / می گذرانم خوشی دور عنا و تعب
یافت نزاری به عشق از خودی خود خلاص / عشق عطیت بود نه هنر مکتسب
حمداً لله که من یافته ام نقد وقت / منتظر نسیه را هست خیالی عجب
ساقی وحدت بیار ، تا بزداید غبار / زآینه ی روح ما صیقل آب عنب


 شمارهٔ ۸۱

مکن ملامتم ای شیخ اگر چه نیست ادب / صلاح و زهد و ورع لطف کن ز من مطلب
حلال خواره چو من نیست دیگری در عصر / به روی دوست از آن می خورم شراب عنب
عجب نباشد اگر بر من اعتراض کنند / که عاقلان جهان منکر من اند اغلب
حریف پای خم و یار دست جام می ام / مرا به سر نشود از نشاط و عیش و طرب
زمین به پای فرو کردم و زمانه به دست / شبی به کام نبردم به روز و روز به شب
مگر شبی که دل آرام داشتم در بر / مگر دمی که لب جام داشتم بر لب
اگر چه از می وصل و شراب هجر و خمار / به واجب از همه اسباب می شوند سبب
ولیکن ار نرود بر مراد ما کاری / ز آفرینش اضداد نیست هیچ عجب
حسود عیب کند بر من و عجب نبود / مریض محترق ار یاوه گوید اندر شب
بسوخت جان نزاری کرشمه ی ترکی / کز آفتاب عجم دست برد و ماه عرب


 شمارهٔ ۸۲

مرا چو وصل تو تشریف بار داد امشب / بیار باده و گوهر هرچه باد امشب
کمند زلف تو وجام باده هر دو به کف / رقیب را چه بماند به دست ، باد امشب
مگر زمانه ببخشود بر من مسکین / که هم به وصل تو داد دلم بداد امشب
صبا کجاست که یعقوب صبح را گوید / که آفتاب چو یوسف به چه فتاد امشب
جهان ز مادر فطرت در آفرینش خاص / جز از برای تمنای من نزاد امشب
اگر نه روز معادست و من بهشتی چیست / که آسمان در فردوس برگشاد امشب
چو هیچ حاصلت از نقد دیّ و فردا نیست / نزاریا بستان از زمانه داد امشب


 شمارهٔ ۸۳

دوش آمد بر سرم سرو خرامان نیمه شب / کیست گفتم آن که می آید بدین سان نیمه شب
خود به گوش او رسید آواز من گفت آشنا / آفتابی دیده ای ناخوانده مهمان نیمه شب
بی خبر بر جستم و در پایش افتادم که چیست / هم چنین تنها چرایی بی رقیبان نیمه شب
گفتم ای آرام جان چون آمدی از راه دور / مست و لایعقل چنین افتان و خیزان نیمه شب
گفت بنشین نقد را دریاب نادانی مکن / رغم فرداد داد عیش از عمر بستان نیمه شب
می بیار و جام در ده خوش برآی و جمع باش / زلف من پیرامن مه بین پریشان نیمه شب
خود رقیبان را که نتوانی به چشم از دور دید / چون به عمدا ابتدا کردی از ایشان نیمه شب
محرم مردان بود شب در میان نه راز او / هر کجا خواهی توانی رفت پنهان نیمه شب
رحمم آمد بر مناجات تو اینک آمدم / تا خلاصی دادمت از دست هجران نیمه شب
روز تر دامن بود خود را نگه می دار از او / سایه ی شب گیر می رو هم چو مردان نیمه شب
گر نداند کس نزاری گو مدان ماییم و بس / اتصال جان چنین باشد به جانان نیمه شب


 شمارهٔ ۸۴

چو عشق پرده بر افکند و عقل شد محبوب / چه باک که از آن به دیوانگی شدم منسوب
به عشق پرتو خورشید عشق می جویم / وگرنه عقل چه بیند به دیده ی معیوب
قدم چو باز نگیرم همه به دست آرم / علی الخصوص چنین طالب و چنان مطلوب
به صدق دشمن جانیم و در نمی گنجد / محبت دگری با محبت محبوب
هزار سلسله بر هم شکسته ام آخر / که راست طاقت چندین شکایت از رخ خوب
فراق لیلی و بی صبری من مجنون / نسیم یوسف و خرسندی دل یعقوب
نزاریی که به دیوانگی سمر باشد / از او محال بود صابری هم از ایوب


 شمارهٔ ۸۵

قیامت است سفر کردن از دیار حبیب / مرا همیشه قضا را قیامت است نصیب
به ناز خفته چه داند که دردمند فراق / به شب چه می گذراند علی الخصوص غریب
به قهر می روم و نیست آن مجال که باز / به شهر دوست قدم در نهم ز دست رقیب
پدر به صبر نمودن مبالغت می کرد / که ای پسر بس از این روزگار بی ترتیب
جواب گفتم از این ماجرا بس ای بابا / که درد ما نپذیرد دوا به جهد طبیب
مدار توبه توقع ز من که در مسجد / سماع چنگ تامّل کنم نه وعظ خطیب
به مکتب از چه فرستادی ام نکو ناید / گرفت ناخن چنگی به ضرب چوب ادیب
هنوز بوی محبت زخاکم آید اگر / جدا شود به لحد بند بندم از ترکیب
به اختیار نزاری سفر نکرد آری / ستم غریب نباشد ز روزگار غریب


 شمارهٔ ۸۶

زهی قدر من گر وصال حبیب / دگر باره روزی شود عن قریب
چلیپای زلفش کنم طوق حلق / چنانش پرستم که رهبان صلیب
چو مجنون به عشق و چو لیلی به حسن / من و او قریبیم و هر دو غریب
ز حوران نگوید دگر وز بهشت / اگر چشم مستش ببیند خطیب
ز روح عرق چین خوش بوی او / ندارد گلاب نسیمی نصیب
عرق چین او هم چو انفاس روح / دهد مرده را زندگانی به طیب
به معجز مسیح است گویی که هست / لبش را همین معجزات عجیب
مرا از مبادی فطرت مگر / نیاموخت جز عشق بازی ادیب
مداوای عاشق عقاقیر عشق / علاج نزاری چه داند طبیب
به عشق ار کنی نسبت خود درست / چو تو کس نباشد حسیب و نسیب


 شمارهٔ ۸۷

بیمار عشق را چه مداوا کند طبیب / تعلیم عاقلانه مده گو مرا ادیب
ما توبه در مقابل عصیان نیاوریم / تمکین عاقلان ز مجانین بود عجیب
زنّار اگر ببندم و ساکن شوم به دیر / ماییم و عشق و هرچه اشارت کند حبیب
در دین توبه مذهب ما هیچ فرق نیست / از طیلسان ملت اسلام بر صلیب
آری تو بر مراتب ابداع طالبی / اما تو را نصیب نکردند از آن نصیب
احول به هیچ وجه نبوده ست راست ببین / زین پیش گفته اند که اعما بود غریب
با مدعی بگوی نزاری که روی دوست / پوشیده نیست الّا بر دیده ی رقیب


 شمارهٔ ۸۸

به وعده مده بیش از اینم فریب / که نازک دلان را نباشد شکیب
تو را هر چه می بینم از خوی تو / نمی بینم الّا ستیز و عتیب
جفا بر اسیران بی دل کنند / ولیکن هم آخر به حد و حسیب
اگر دل به دل می رود باک نیست / میان دو یک دل نباشد حجیب
به پای طلب در بیابان عشق / محلی ندارد فراز و نشیب
عنان چون بدادی نزاری ز دست / مگر پای داری کنی چون رکیب
به تسلیم در قلزم عشق رو / مدار از نهنگ ملامت نهیب


 شمارهٔ ۸۹

ای شب هجران تو روز حسیب / زهره ی شیران بچکد زین نهیب
جمله تویی از خودی ام وارهان / در ره من نیست به جز من حجیب
با تو نخواهم به اضافت حضور / وز تو ندارم به مسافت شکیب
هر چه کنی حاکم مطلق تویی / خواه رعایت کن و خواهی عتیب
وصل امان کی دهدم بی خیال / عشق فرح کی دهدم بی فریب
درد و دوا چیست فراق و وصال / عشق و خرد چیست فراز و نشیب
گرچه بپیچی ز نزاری عنان / من چه کنم می رومت در رکیب


 شمارهٔ ۹۰

ای باغبان سماع کن آواز عندلیب / رحم آر بر دل گله پرداز عندلیب
با سوز او بساز که هم بر تو واجب است / ده روزه ی رعایت اعزاز عندلیب
چون آه عاشقان ز جفای تو می رسد / در آسمان شکایت آواز عندلیب
بگذار تا بنازد بر روی گل دمی / هرچند باغبان نبرد ناز عندلیب
خوش خوش خروش می کند از سرّ غنچه گل / می بایدش که فاش کند راز عندلیب
چون راز عندلیب زگل فاش می شود / پس گل بود هر آینه غماز عندلیب
هرچند می نهد گل رعنا به طنز خار / رعنا تر است شیوه ی طناز عندلیب
راویّ گفته های لطیف من است او / این داستان یکیست زاعجاز عندلیب
من هم چو خضر ریخته در کام او زلال / تو هم چو سیل خانه بر انداز عندلیب
آهنگ زیر زار نزاریّ سوزناک / دستور ساخته ست مگر ساز عندلیب
بر گرد خم بود همه پرگار من چنانک / بالای گل بود همه پرواز عندلیب


 شمارهٔ ۹۱

ز من سرگشته در کویِ خرابات / چه می خواهند اصحابِ کرامات
ز فطرت نیست بیرون آفرینش / یکی گنگ و یکی صاحب مقالات
ندایِ لَن ترانی چون شنیدی / مکن اصرار بر طورِ مناجات
مقامِ عاشقان جایی ست بی جای / ز خود بیرون شو و رفتی به میقات
اگر عاشق نیی زفتی فسرده / وگر هستی چه می خواهی ز طامات
به دوران در میفکن خویشتن را / وگر افتاده ای هیهات هیهات
ندانم تا کی ای آسیمه سر باز / برون آیی ز دورانِ سماوات
مجاریِ دماغ ار عقل داری / بپرداز از محالات و خیالات
وگر در بندِ خویشی چاره یی کن / برون آی از خیالات و محالات
وگر بیرون شدی یک باره از خویش / شدی فی الجمله مستغرق در آن ذات
به اِلّا گر رسیدی رستی از لا / ازین جا بازدانی نفی و اثبات
نزاری زنده دل را دوست دارد / نه میّت را چون رهبان عزّی ولات
دو چشم از هرچه غیرِ اوست بربند / اگر با دوست می خواهی ملاقات


 شمارهٔ ۹۲

چون لبت مصرکی خیزد نبات / کز نباتت می چکد آبِ حیات
دوستانت ز آبِ حیوان بی نصیب / تشنگان جان داده نزدیکِ فرات
صانع از روی تو شمعی برفروخت / دفع ظلمت را میان کاینات
پیشِ نقشِ رویت ایمان آورند / بت پرستانِ زمینِ سومنات


 شمارهٔ ۹۳

یک بوسه زان دو شکَرِ شیرین تر از نبات / ارزد به نزد من به همه ملکِ کاینات
خضر از کجا و خطِّ غبار تو از کجا / یک بوسه از لب تو و صد چشمه ی حیات
خواهد که احتراز کند از بلا خرد / لیکن به قولِ او نکند عشق التفات
دانم که احتمالِ مواعید واجب است / آری ولی نه صبر پدیدست و نه ثبات
تا بر بساط عشق نشستم بدیده ام / خود را به پایِ پیلِ غمت گشته شاه مات
تا آخرین نفس که به گرداب می رود / امّید منقطع نکند غرقه از نجات
ای رویِ خوبت از درِ بغداد خوب تر / یک غمزه کز دو دیده ی من می رود فرات
نقشِ رخِ تو گر سویِ هندوستان برند / دیگر کسی صنم نپرستد به سومنات
اسلامیان اگرچه به احکامِ مفتیان / جایز نمی کنند به بت خانه در صلات
گر هیچ روزی از درِ بت خانه بگذری / در پایت افتد از سر عِزّی تمام لات
هستم به اختصاص مپندار نیستم / مستظهر از عنایتِ شاهِ شریف ذات
آری به شرطِ محبّت ترا به حق / بر عضو عضوِ من توجّه شود زکات
بر هر دو چشم گرد گیرد و گردن نهد به طوع / خطِّ تو گر به خونِ نزاری کند برات


 شمارهٔ ۹۴

گرم زمانه دهد از بلای عشق نجات / در فضول نکوبم دگر به هیچ اوقات
ولی نجاتِ من از عشق کی شود ممکن / گر آسمان چو زمین باز استد از حرکات
مرا نجات بود گر دهد ضلالت نور / مرا خلاص بود گر شود سراب فرات
بگردم از قدم او قطب را بود حرکت / بایستم ز فا گر کند زمانه ثبات
کنم سجود بتی را که مرده زنده کند / دگر به هرچه ارادت کنم کم است ازلات
بهشتیی به کف آرم به از هزار بهشت / چو مونسیم نباشد چه می کنم ز حیات
خوش است بر لبِ شیرین و پر نمک سبزه / بلی به گرد نمک ساز نا درست نبات
بلای جانِ منا آفت دلا ز تو ام / به حالتی که در آن باب عاجزم ز صفات
هوایِ عشقِ تو چون اوفتاد در سرِ من / نزولِ شاه به ویرانه ی گدا هیهات
برابرِ نظرم ایستاده ای به خیال / به هر طرف که به عمدا نظر کنم ز جهات
کنون که قدرت بخشایش است رحمت کن / هزار یاد نزاری چه سود بعدِ وفات


 شمارهٔ ۹۵

ما را ز عشق کی بود ای دل به جانت نجات / روزی که نامِ عشق بر افتد ز کاینات
بگرفت چار سویِ وجودم بلایِ عشق / وز هیچ سو گریز ندارم ز شش جهات
ناممکن است کز دلِ احبابِ مهربان / بیرون شود محبّتِ یارِ شریف ذات
جانا ، دلا ،خلاصه ی عشقا به صد زبان / ناید کمالِ حسنِ تو در حیّزِ صفات
گر بشنود حسنِ تو آوازه بت پرست / رغبت کند به عزمِ زیارت به سومنات
سر پیشِ روی بت ننهادی به سجده باز / با لات اگر مطالعه کردی مطیعِ لات
خلقی به تشنگی چو سکندر بمانده اند / در ظلمتِ تحیّر از آن چشمه ی حیات
تا نیل بر کرانه ی ماهت کشیده اند / عشّاق را ز دیده روان کرده ای فرات
تا کی بود نزاریِ بی چاره ذرّه وار / سرگشته در هوایِ تو بی صبر و بی ثبات


 شمارهٔ ۹۶

صبح دم خیز من النوم الصّلات / چون برآمد بر کفم نه هات هات
آتشی کز ملعمه ی اشراق او / در عرق مستغرق است آب حیات
آفتاب ار می کند نسبت بدو / تا بگویم کان کدام است از صفات
صفوتِ پاکش تعلّق می کند / ذاتِ این نسبت کند با آن به صفات
گر نه رز بودی غرض از بدوِ کون / بر ندادی در زمین هرگز نبات
نافرید ایزد تعالی وحده / جوهری نافع چو می در کاینات
توبه ی من نیست ممکن چون کنم / خوض نتوان کرد در ناممکنات
وصفِ می کردن مرا ادراک نیست / کو برون است از حدودِ مُدرکات
می پرست ار بت پرست است آن منم / می پرستی بهتر است از عزیّ ولات
مصلحان تشنیع بر من می زنند / کای فرو رفته سرت در فاسقات
با کسی چون در جدل آیم به جهل / کو نداند فاسقات از صالحات
می از اینجا می خورم تا می دهند / از نزاری هم نزاری را نجات


 شمارهٔ ۹۷

چون دردمند به حیّ علی الصّلات / ساقی به دست من ده سرمایه ی حیات
دانی که بس ثوابِ جزیل است اگر کنی / دفعِ خمارِ سخت که جز وی ست از ممات
یک دم موافقت کن و در کارِ خیر باش / تا وارهانیم به سه کاسه ز شش جهات
تا بر لبِ تو نوش کنم می که خوش تر است / بر سبزه ی لبی که بود خوش تر از نبات
خطِّ سیاهِ مورچه بر عارضِ چو گل / خوب آمده است نه خطِ عامل به ترّهات
نه نه به حکمِ عزّت و حرمت خطِ لبش / هر شب مرا شبی دگر است از شبِ برات
ما و می و تحمّلِ طعن جهول اگر / صد بار بر زمین فتد این چرخ بی ثبات
بر مدّعی که عرضه کند از زبانِ من / کای مانده در تلاطمِ دریایِ مُهلکات
ناممکن است توبه ی من از حیاتِ محض / چیزی ز من مخواه که نبود ز ممکنات
جز خون رز به گردنِ من هیچ عهده نیست / من زنده ام به عشق مترسانم از موات
آن جا که موکبِ حسنات آشکار شد / آثار کی بماند از انواعِ سیّئات
تا کی ز«لا نسلّمِ» تو در قبولِ حق / لا در شهادت است به وجهی بتر زلات
بسیار چون تو گشت به طوفانِ جهل غرق / کشتیِّ نوحِ وقت طلب از پی نجات
سر ریز می روی ز برِ بت به انتکاس / وه وه که مکّه باز ندانی ز سومنات
شرک است ما و من من و ما کی رسد درو / پس ذاتِ بی صفت نشود قابلِ صفات
هرگز نیامده است و نیاید نزاریا / در حیّزِ صفاتِ تو معبود کاینات
وهمِ تو کی رسد به سرِ آن و عقل تو / آن جا که ذات پاک شود متحد به ذات


 شمارهٔ ۹۸

گر گذر کردی بتِ ما بر دیارِ سومنات / توبه کردی بت پرست از سجده ی عزّی ولات
هیچ اگر کشف الغطایی کردی از اطرافِ سر / التفاتی هم نکردندی به چندین ترّهات
از کمالِ نفسِ انسان حاصل ست این اقتباس / آنکه استدلال می گیرند از روحانیات
چشم را گویی از اینجا لازم آمد انعکاس / بی صفت را چون توان آورد در تحتِ صفات
در سوادِ زلفِ یار ما طلب کن آبِ خضر / تا بدان آبِ مصفّا یابی از ظلمت نجات
خوش بود می بر کنارِ چشمه ی خضرِ لبش / خوش نباشد بر کنارِ چشمه ی حیوانِ نبات
در خراباتِ مصافات آی تا بنمایمت / صد هزاران خضر بر سر چشمه ی آبِ حیات
چشمه ی خضر ای پسر با توست و تو در جست و جوی / چون سکندر طالب آبِ حیات از شش جهات
جاودانی زنده گشتی شاه اسکندر چو خضر / گر به مردی و جهان گیری بر ستندی ز مات
بشنو از اربابِ تاویل این همه تشبیه چیست / آبِ حیوان باز نتوان بافت الّا از ندات
آری آری مقتدایِ عارفان قایم بود / قایمی امّا که باشد ذاتِ او قایم به ذات
گر تولّا می توانی کرد اینک مقتدا / پس مسلّم شو تبرّا کن ز کلّ کاینات
چون نزاری والهی مستی بباید لامحال / تا برون آرد مقاماتِ چنین از مسکرات
خاصه چون سیمرغِ جانش از نشیمن گاهِ قدس / بالِ حکمت بر گشاید بگذرد از ممکنات


 شمارهٔ ۹۹

دوستان با جگرِ تشنه رسید آب حیات / کوریِ مدّعیان را به محمّد صلوات
شکرِ حق را که نمردیم و رسیدیم به کام / عاقبت هم اثری روی نمود از دعوات
ما به فروسِ ملاقات رسیدیم و حسود / تا به جاوید بماناد ولی در درکات
حق تعالی به کرم باز به ما در نگرید / وز سرِ مرحمت از دستِ بلا داد نجات
آن کشیدیم ز ایّام که گر شرح دهیم / نیست ممکن که مهندس کند ادراکِ صفات
چون دگر بی قدمان دست به هرکس نزدیم / عهدِ محکم نشکستیم و نمودیم ثبات
کارِ ما با نفسِ باز پسین آمده بود / همه دل ها بنهادیم ضرورت به ممات
خطِّ تسلیم بدادیم و طمع ببریدیم / بارِ دیگر ملک الموت بدل کرد برات
اگرت سیم و زری نیست نزاری به نثار / سر به شکرانه در انداز و بده جان به زکات
هرکسی را طمعی هست ولیکن ما را / چه به از دوست که آرند ز غربت سوغات


 شمارهٔ ۱۰۰

یاد باد آن شب که خوش کردم شبت / گر چه ناخوش کرده بد آن شب تبت
کاسه ی تب خال بر می داشتم / نفیِ تهمت را به دندان از لبت
غایبی از چشم و در گوشم بماند / هم چنان آوازِ یا رب یاربت
یاد باد آن شب که مجلس روز کرد / عکسِ نورِ با فروغِ غبغبت
هم چو پروین اشک می ریزم ز چشم / در فراقِ زلفِ هم چون عقربت
سروبستان را تفرّج می کنم / از پی بالایِ شنگِ شبشبت
جان نخواهد برد می دانم چو روز / از شب هجران نزاری عاقبت


 شمارهٔ ۱۰۱

دوش برقع ز روی باز انداخت / گفت باید مرا به من بشناخت
در خودی خودت بباید سوخت / با مراد منت بباید ساخت
تا درو جان جان نزول کند / خانه باید ز خویشتن پرداخت
سر تسلیم پیش گیر چو چنگ / متغیر مشو ز ضربِ نواخت
ایمنش کرد و فارغ از دوزخ / آتش عشق هر که را بنواخت
نکند اعتراض بر مجنون / هر که با عاقلان کند انداخت
چون نزاری پیاده شو ز وجود / تا توانی بر آفرینش تاخت


 شمارهٔ ۱۰۲

مبصّری که تواند خس از گهر بشناخت / به عشق عشق و خرد را ز یک دگر بشناخت
سفر به عشق توان کرد مرد عاشق را / خرد به کار نیاید چو این‌قدر بشناخت
دلیل عاشق عشق است و عقل پندارد / که او طریق صواب از ره خطر بشناخت
تو را به عشق تو بشناختم به عشق، آری / گمان مبر که مگر عقل مختصر بشناخت
ولی به دیدهٔ جان دیده بودمت اول / چو باز دیدمت اینجا دل آن نظر بشناخت
دلی که با همه عالم برابرت نکند / به هجر قیمت وصل تو بیشتر بشناخت
کسی که طعم کبست و مذاق مَقَل چشید / حلاوت عسل و لذّت شکر بشناخت
نزاریی که نداند شناخت پا از سر / به روزِ عقل چو دیوانه شد مگر بشناخت
نه همچنان سخن ناشناخت می‌گوید / کجا ز هوش درآمد که پا ز سر بشناخت


 شمارهٔ ۱۰۳

چه باشد ار دهدم روزگار چندان بخت / که روی دوست ببینم، دریغ کو آن بخت
گذشت عمر و برون نامد از وبال اختر / فرو شدیم به درد و نکرد درمان بخت
به سوز ناله و فریاد من نشد بیدار / دمی ز خواب تغافل زهی تن آسان بخت
نه بخت آن‌که کند توبه از فضولی دل / نه روی آن‌که شود بعد از این به سامان بخت
چگونه جمع بود خاطرم که می‌بینم / چو زلف دوست سر آسیمه و پریشان بخت
چنان نزار شدم در فراق دوست که عقل / دو چشم خیره بماند از من گریزان بخت
ستیزه می‌کند و می‌رود به طنّازی / ز دور بر من عاجز به خیره خندان بخت
ز بخت چند کنم استعانت اندر عشق / هنوز باش کزین ورطه چون برد جان بخت
نزاریا چو چنین شد صلاح دانی چیست؟ / که امتحان نکنی عهد سست‌ پیمان بخت
ز خویشتن به در آی و به خویشتن بگذار / زمانه را و ازین بیشتر مرنجان بخت


 شمارهٔ ۱۰۴

که دیده‌ای که چو من در فراق یار بسوخت / بسوخت آتش هجران مرا و زار بسوخت
مرا ببین و ز من اعتبار کن یارا / اگر کسی نشنیدی کز انتظار بسوخت
غم تو صاعقه‌ای در میان جانم زد / که ترّ و خشک وجودم به اعتبار بسوخت
سرشک دیده چنان می‌رود ز سوز جگر / که قطره‌ قطره چون ژاله در کنار بسوخت
نفس‌نفس که درآمد ز حلق پر دودم / ز تاب آتش آهم شراروار بسوخت
چنان دماغ دلم از تف سموم خیال / بسوختند که هم خواب و هم قرار بسوخت
بسوزد آتش دوزخ وجود عاصی را / چنان‌که جان نزاری ز هجر یار بسوخت


 شمارهٔ ۱۰۵

آتش سودای تو جانم بسوخت / یک شررش هر دو جهانم بسوخت
سوخته را خوش بتوان سوختن / سوخته‌ای بودم از آنم بسوخت
طاقت خورشید وصالم نبود / حیرت از آن وسع و توانم بسوخت
از من و ما گر اثری بود، رفت / عشق به‌کل نام و نشانم بسوخت
قصد سخن کردم تا سوز دل / شرح دهم ، کام و زبانم بسوخت
خواستم از درد که احوال جان / وصف کنم، شرح و بیانم بسوخت
نامهٔ اندوه نهادم اساس / سوز سخن کلک و بنانم بسوخت
بس که چراغ نظر افروختم / مردمک چشم عیانم بسوخت
دود سخن روزن حلقم ببست / تفِّ جگر شمع روانم بسوخت
قصه دراز است نزاری خموش / گو همه پیدا و نهانم بسوخت


 شمارهٔ ۱۰۶

تو را تا با تو باشد چون و چندت / نباشد راه درویشی پسندت
بروتی بر جهان زن کین زبون گیر / ندارد جز برای ریشخندت
دمی گر یا تو در سازد دگر دم / بسوزاند بر آتش چون سپندت
قلندر‌وار اگر مردی برون بر / که خوی خواجگی از بن بکندت
ز دست آرزو برخیز و بنشین / که دست آرزو شد پایبندت
هوا در خانه ی شهوت کشیدت / طمع در کوی رسوایی فکندت
ز خود گر ایمنی ره بی گزند است / در این ره هم ز خود باشد گزندت
به نقد امروز بی خود شو که فردا / پشیمانی نباشد سودمندت
نزاری با تو بر‌گفت آن چه دانست / پدر زین به نخواهد داد پندت


 شمارهٔ ۱۰۷

همنشین درد باید شد چو درمان بایدت / ترک جان باید گرفت ار وصل جانان بایدت
وصل جانان در نیابی تا ز جان در نگذری / مرد جانان نیستی بی شبهه تا جان بایدت
تن به دشواری فرو ده تا به آسانی رسی / هست دشوارت که بی دشوار آسان بایدت
گر دل آسوده خواهی رنج بر باید گرفت / ورلب پر خنده خواهی دیده گریان بایدت
همچو اسماعیل باید پیش قربان سرنهاد / گر به تیغ بی نیازی نفس قربان بایدت
سال ها پیدا و پنهان راز باید جست باز / گر نشان سرّ این اسرار پنهان بایدت
رهروان عشق او از سر قدم سازند و بس / ابتدا از سر کن ار این ره به پایان بایدت
عشق او را با سر و سامان چه کارست ای پسر / نیستی عاشق چو سر خواهی و سامان بایدت
این و آن بگذار و جز او را مخواه در هر دو کون / او نخواهد مر تو را تا این و تا آن بایدت
چو نزاری کن خریداری هجرانش به جان / گر وصال دوست می خواهی و ارزان بایدت


 شمارهٔ ۱۰۸

دل ز دست غم مده گر شادمانی بایدت / مرد جانان باش اگر جان و جوانی بایدت
رنج هجران کش ای اگر می وصل خواهی ای پسر / چون زمین شو پست اگر می آسمانی بایدت
وصل جانان را به جان باید خریدن بی مکاس / کی توانی یافتن تا رایگانی بایدت
اولین گامت قدم بر کام دل باید نهاد / مشکلا گر کام دل در کامرانی بایدت
هر دو می ندهند آن جا پس همی یک رنگ شو / این جهانی باز ده گر آن جهانی بایدت
هر دو بگذار و بمیر از پیش مرگ / گر همی در زندگانی زندگانی بایدت


 شمارهٔ ۱۰۹

کسی از تو مرا می دهد به وصل بشارت / به مژده می دهمش گر کند به دیده اشارت
گرم عقوبت صد خون ناحق است به گردن / عذاب روز فراقت کفایت است کفارت
به یورت گاه تو تا کوچ کرده اند از این جا / هزار بار به روزی برفته ام به زیارت
نظر به جانب ما کن بیا که همت درویش / اثر کند به ضعیفان مبین به چشم حقارت
وجود هر که زبان در تو می کشند نپذیرند / اگر وضو کند از کوثرِ بهشت و طهارت
تو را به هرچه کنی سر نهاده ایم و مرادت / مسلّم است که صاحب ولایتی و امارت
بگوی گر همه تلخ است کز تو فحش نباشد / بدان دهان شکر خنده ی لطیف عبارت
به روزگار خراسان ِ خاطرم نپذیرد / خرابی‌یی که عراق فراق کرد عمارت
حساب هجر نکردم طمع به وصل نهادم / زیان بحر ندیدم ز حرص سود تجارت
به کدیه گر شکری می‌شود فتوحم از آن لب / چه جای سلطنت مصر پیش اهل بصارت
به این تحمل و طاقت نزاریا که تو داری / سفر مکن دگر ار زنده وارسی به دیارت


 شمارهٔ ۱۱۰

هزار جان گرامی فدای خاک درت / هزار یاد لبان دهان چون شکرت
ندانمت که کجا از کجا شریف تر است / موافق دلم آمد زپای تا به سرت
چه آفتابی کز هر طرف که برگذری / همی رود دل خلقی چو سایه بر اثرت
که شیر داد به شفقت فرشته یا حورت / که پرورید به مهر آفتاب یا قمرت
در آرزوی دمی ام که بینمت چه کنم / چو ره نمی دهدم بخت بی وفا به برت
بسوختیم و همین غصه می‌کشد مارا / که می رویم و نباشد ز حال ما خبرت
هنوز با همه درد دل از تو خشنودیم / اگر به جانب ما ملتفت بود نظرت
هزار شکر بگویم چه جای بیداری‌ست / اگر به خواب ببینم زمانکی دگرت
مگر شبی آخر به روز دانم برد / به غربت ار بنمیرم بر آستان درت
ز کوی دوست برفتی نزاریا آری / برو ببین که چه آید به روی از این سفرت


 شمارهٔ ۱۱۱

دلم چو زلف پریشان دوست پر تاب است / ز سوزناکی چو ماهیی که بر تابه‌ست
از آن زمان که بدیدم پر آب چشمانش / کنار من ز سرشک دو دیده غرقاب است
گزاف نیست ز سیلاب دیده گر گویم / به جنت بحر کنارم محیط پایاب است
چو پیش چشم بر استد خیال ابروی دوست / گمان برم که مرا روی در دو محراب است
محققان نپسندند بر دو قبله نماز / دو سکه بر درمی کار مرد قلّاب است
تهی شده ست دماغم ز فرط بیداری / ولی چه سود که بختم همیشه در خواب است
دگر کسان ز رقیبان دوست بگریزند / پناه جان نزاری جواز بوّاب است


 شمارهٔ ۱۱۲

کنار من ز سرشک دو دیده غرقاب است / که از دو دیده سرشکم روان چو سیماب است
وداع کردم و پوشیده نیست بر عشّاق / که رستخیز قیامت وداع احباب است
انیس شیفته هم صحبت است در غم دوست / مرا بتر که عذاب از وجود اصحاب است
مگر مصاحب هم رنگ خویشتن باشم / چراغ خلوت من شمع دان مهتاب است
نمی خورم می و وقتی علی الضروره اگر / خورم کدام می آخر چه می که خوناب است
شب دراز و دماغ از خیال در تشویش / به خواب نیز نمی‌بینمش که را خواب است
رقیب معتکف حضرت است گو می باش / که مار بر در فردوس نیز بواب است
مجال نیست توقف مرا به فرصت و او / ز تاب مهر من از من همیشه در تاب است
نماز من نبود جز به روی دوست روا / نه قبله راست از آن سو بود که محراب است
مقلدان همه در اعتراض و غافل از آن / که من کجا ام و در حلق من چه قلاب است
نزاریا طمع از یار معتقد بگسل / شنیده ای که وفا در زمانه نایاب است
بساز با خود و گر مدعی زند دم صدق / غلط مشو که چو صبح نخست کذاب است


 شمارهٔ ۱۱۳

مثل تو را دوست داشتن نه صواب است / این مثَل تشنه و فریب سراب است
وصل تو در یافتن خیال نبندم / ور متصور شود معاینه خواب است
در تو نخواهد رسید هدهد جهدم / ور به مثل آن که هدهدست عقابست
پرتو خورشید پیش نور جمالت / در بر طاووس هم چو پرّ غراب است
نیست مرا طاقت مطالعه کردن / فتنه همان مصلحت که زیر نقاب است
دل کششی می کند به صورت اگر نه / از ره معنی میان ما چه حجاب است
چند شکیبد دل ضعیف بر آتش / کو به تو مشتاق تر تشنه به آب است
بی تو نه ممکن بود فراغت خاطر / ملک وجود از فراق دوست خراب است
بی خبر است از عذاب روز جدایی / در شب گور ابلهی که گفت عذاب است
آتش دوزخ روا بود که بسوزد / گر جگرم در مفارقت نه کباب است
صید کمند افکنی بباش نزاری / آن که نباشد نه آدمی که دواب است


 شمارهٔ ۱۱۴

بوی خوشت همره باد صباست / آن چه صبا راست میسر که راست
دوش چو بوی تو به گلزار برد / نالهٔ مرغان سحر خوان بخاست
گل چو نسیم تو شنید از صبا / گفت که این روی بهشت از کجاست
ای گل نو خاسته آگه نه ای / کاین اثر بوی دلارام ماست
دست من و دامن باد صبا / باز پی زلف نگارم چراست
باد کجا لایق سودای اوست / عشق و هوا هر دو به هم نیست راست


 شمارهٔ ۱۱۵

عشق فرمانده موجودات است / هر چه نه زنده بدو شد مات است
طم‌طراقی که درو می بندند / آن نه عشق است همه طامات است
عشق نه شین و نه عین و نه قاف / عشق نوریست که بی ظلمات است
عشق امریست به حکم اکرام / حیرت خلق برین اثبات است
عقل چون شب پره در پرتو عشق / چون زبون است عجب حالات است
گرچه هر آن کس زانجا که وی است / در تصانیف بسی آیات است
زین طرف غالیِ با تقصیرست / زان قبل قاصر با علّات است
حق ز ما بین طلب کن کانجا / متحد ذات محق با ذات است
گردن افراشتن از عصیان است / دل نگه داشتن از طاعات است
حاضر وقت سعادت می باش / در حضورست نه در اوقات است
بی نصیب آمده از نقد الوقت / منتظر در خطر آفات است
هیچ جز دوست نزاری مپرست / هر چه دیگر بپرستی لات است
سست عزم است که هم‌چون ضعفا / غرض از طاعت او جنات است


 شمارهٔ ۱۱۶

ما را به روی دوست همه رنج راحت است / مرهم ز دست غیر نه مرهم جراحت است
حسن جمال و روی نکوخوش بود ولیک / آن جاست ذوق عشق که صاحب ملاحت است
می در فراق مونس بیدل بود که می / سرمایهی سخاوت و اصل سماحت است
پس بیش تر خلایق عالم مباحی اند / گر رخصت خواص به می از اباحت است
بر اهل دل ملامت و تشنیع شرط نیست / این جا به جای حسن مروت قباحت است
در دامن شکیب کشیدم به صبر پای / سیر محققانه نه کار سیاحت است
دعوی مکن نزاری و دم درکش و خموش / این جا که را محل و مجال فصاحت است
صعب است نامرادی و ناکامی و فراق / دیدار دوستان سبب استراحت است


 شمارهٔ ۱۱۷

مرا شدن به تماشای یار مصلحت است / ز هر مصالحم این اختیار مصلحت است
عقوبتم مکن ای یار مهربان به گناه / که یار اگر بکشد حیف یار مصلحت است
به باغ رفتن و می خوردن وطرب کردن / به موسم گل و فصل بهار مصلحت است
ز روی خوب چرا منع می کنند مرا / که احتراز ز پرهیزگار مصلحت است
گناه نیست به فتوی عشق اگر خوبان / رضا دهند به بوس و کنار مصلحت است
خوشا شبی که دلم میدهی و می گویی / بیار باده که دفع خمار مصلحت است
کنار و بوسه و لمس و نظر به مذهب عشق / اگر غرض نبود هر چهار مصلحت است
به زینهار تو باز آمدم که مجرم را / چو توبه باز کند زینهار مصلحت است
به یک نظر سخنی بر نمی توانم گفت / بیا که با تو به خلوت هزار مصلحت است
اگر به خون منت رغبت است و می دانی / که بر دلت ننشیند غبار مصلحت است
نزاریا شب قدرست قدرشب دریاب / که داد بستدن از روزگار مصلحت است


 شمارهٔ ۱۱۸

ای یار برشکسته از ما این چه عادت است / آخر بیا که روی تو دیدن سعادت است
بیمار رنج برده ی دیرینهی توام / ما را چنان بپرس که شرط عیادت است
خود اشتیاق روی تو از هر چه در خیال / ممکن بود که شرح پذیرد زیادت است
مشنوکه مهرت از دل تنگم برون رود / بدگوی را هر آینه تخلیط عادت است
ایمانی من درست به بالای چست تست / در نفی لا نه اول حرف شهادت است
دیرینه دوستی تو هم راه جان ماست / ما راز بدو کون به تو این ارادت است
گر می کشد نزاری و گرمی نوازدت / تو مستفید باش که زو استفادت است


 شمارهٔ ۱۱۹

بر من شب فراق چو روز قیامت است / در رستخیز عشق چه جای ملامت است
چون من گر آورد متنعّم شبی به روز / داند که بر محال مشنّع غرامت است
نا ایمن است راه ملامت گران عشق / آنجا مرو که حاصل ظالم ندامت است
تحویل ما ز کوی خرابات کی بود / باری هنوز نیت من بر اقامت است
تنها نه بر من است به تخصیص می حرام / آری به حکم شرع نبی بر تمامت است
چون است مطلقا مثل میل من به می / چون معتقد که پس رو نص امامت است
پرهیز کن اخی ز خلاف منافقان / دور از دری که عاقبتش بر وخامت است
عادت شده ست بی هده گفتن جهول را / تقلید علتی ست که جهلش علامت است
هم خانه ی نهنگ بلایی نزاریا / در موج قلزمت چه امید سلامت است
ره پر حرامیان و بیابان عشق پیش / جهل است هر که را هوس استقامت است


 شمارهٔ ۱۲۰

بر من چرا وساوس شیطان به قوت است / زیرا که عقل در رهر عشاق علت است
گر بر تو نیست ظاهر و روشن نمی شود / تعیین این مقاسمه از بدو فطرت است
گرچه عنایت از طرف اکتساب نیست / توفیق اکتساب به وجه عطافت است
هم راه هر که شد نظر التفات حق / او را شبان تیره به مشعل چه حاجت است
آری همه ازوست چه گفتم همه خود اوست / کثرت چه کار دارد آنجا که وحدت است
من عَرَفَ نَفسَه برهاند تو را ز تو / ورنه همه تصور تو عین کثرت است
در ورطهی مجازی و انصاف را مجاز / دانند زیرکان که خلاف حقیقت است
مایی ماست آن که حجاب مراد ماست / خود بین به مذهب حکما بی بصیرت است
تو از کتابکی دو سه تلفیق کرده ای / چیزی که نزد دانا عین فضیحت است
بشنو که نکته های نزاری معتقد / در گردن قبول و ادای تو حجت است
اسرار در محبت آل است و السلام / بدبخت را به جای محبت عداوت است
این جا به حکم آن که نبی را حبیب خواند / مقصود از آفرینش اکوان محبت است


 شمارهٔ ۱۲۱

میروم سویِ خرابات که پیرم آنجاست / جای دیگر چه کنم عذر پذیرم آنجاست
گر به شکلم تو جدا بینی و دور از برِ دوست / جان که از وی نفسی نیست گریزم آنجاست
نیست جایی دگر آن کس که ستم کرد و برفت / دامنش روزِ مکافات بگیرم آنجاست
دارم آنجا به غریبی و به تنهایی خوی / سپه و مملکت و تاج و سریرم آنجاست
گر ندارم خبر از خویشتن اینجا چه عجب / فهم و وهم و نظر و فکر و ضمیرم آنجاست
چند سرگشته روم در شب تاریکِ فراق / رفتم آنجا که رخ بدرِ مُنیرم آنجاست
به چه مشغولم ازین جا به چه آنجا نروم / که دل و جان نزاری فقیرم آنجاست


 شمارهٔ ۱۲۲

ای بهشتی به بهشت آی که رضوان اینجاست / تو ز جایِ دگرش میطلبی و آن اینجاست
هرگز افسرده نبردهست از این مطبخ بوی / جایِ دیگر طلبد غافل و بریان اینجاست
دردِ دیرینهء دل جایِ دگر نتوان برد / قابلِ درد کدام است که درمان اینجاست
چند اثبات کنی معرفتِ دیو و پری / مُهر بر لب نه و تن زن که سلیمان اینجاست
همه تن گوش شو و چشم دو بینی بر بند / سخن از جان نتوان گفت چو جانان اینجاست
از پریشانیِ دورِ قمر ای خواجه حکیم / چند گویی قمرِ، دور به برهان اینجاست
بر قمر دورِ پریشانی اگر دیدهستی / ورنه اینک قمر و زلفِ پریشان اینجاست
همه دشواریِ تو بر تو توان کرد آسان / گر زخود بر شکنی کارِ تو آسان اینجاست
اگرش از پیِ این روز همی پروردی / بذل کن وقت بر افشاندنِ جانهان اینجاست
گویِ عشق از همه عشّاق نزاری بربود / هر که باور نکند مرکب و میدان اینجاست


 شمارهٔ ۱۲۳

از دلم هیچ خبر نیست ندانم که کجاست / هر کجا هست چه آید ز چنان دل که مراست
در خمِ زلفِ بتی مانده باشد محبوس / هم مگر بادِ صبا زو خبری آرد راست
اعتمادی نبود بر دلِ هر جاییِ من / راست گویم که دل غافلِ نا پا برجاست
گر به انصاف رود داوریِ دیده و دل / گنه دیدهء شوخ است که دل قیدِ بلاست
این دگر هست که مشّاطهء فطرت ز ازل / نقشِ هر جنس به تقدیر چنان کرد که خواست
گر نمیخواست که مجنون شود آشفتهء عشق / رویِ لیلی ز پی فتنه چرا میآراست
من خود از دستِ رقیبان شدهام دیوانه / عاقلی کو که نه از عشق سرش پر سوداست
هر کجا بر سرِ کویی بنشستم عمدا / رستخیز آمد و طوفانِ ملامت برخاست
زاریی دارد و فریاد رسی میطلبد / بر نزاری چه ملامت که رقیبش به قفاست


 شمارهٔ ۱۲۴

هان کجایی که ز هجرانت قیامت برخاست / فتنه بنشان که دگر باره ملامت برخاست
بی تو برخاست قیامت ز وجودم آری / هر کجا عشقِ تو بنشست قیامت برخاست
منم آن عاشقِ بیچاره مسکین که مرا / حاصلِ عمر ز عشقِ تو ندامت بر خاست
گفتم از کویِ تو برخیزم و کنجی گیرم / دل چو بشنید به تشنیع و غرامت برخاست
هر دو ممکن نبود عشق و سلامت که شنید / کز درِ عشق فلانی به سلامت برخاست
عقل جزوی به نصیحت چه کنم کز پیشم / هر چه جز وی بُد و کلّی به تمامت برخاست
من که هرگز به ملامت نشوم با تو دگر / خود گرفتم همه عالم به ملامت برخاست
قامتم پست چرا شد پس اگر در رهِ عشق / سرو را از سرِ آزادی قامت برخاست
به کرم یک نفسی پیشِ نزاری بنشین / که نه آخر زجهان رسم کرامت برخاست


 شمارهٔ ۱۲۵

بس فتنه کز آن نگار برخاست / آشوب ز هر دیار برخاست
هر جا که دلیست صیدِ او شد / تا در طلبِ شکار برخاست
هرجا که چو گل به حسن بنشست / سرو از لبِ جویبار برخاست
خوبان همه روی در کشیدند / تا پرده ز رویِ یار بر خاست
هر کس به کنارهیی نشستند / تا او ز میانِ کار برخاست
بنشست به خلوت و قیامت / از خلق به زینهار برخاست
برداشت کرانهیی ز برقع / فریاد زِ روزگار برخاست
با عقل که صلح کرده بودیم / عشق آمد و کارزار برخاست
بر صبر قرار داده بودیم / شوق آمد و آن قرار برخاست
دیرست که در میان عشّاق / رسمِ خرد و وقار برخاست
بیچاره دلم که از سرِ جان / هر روز هزار بار برخاست
بر خاکِ درش نشست و طوفان / از حاسدِ خاکسار برخاست
گر خاک شود نمیتواند / زان خاک به صد غبار برخاست
نا دیده جمالِ گل نزاری / دیدی که هزار خار برخاست
ننشسته هنوز در میان یار / صد خصم ز هر کنار برخاست


 شمارهٔ ۱۲۶

همین که از برم آن سروِ سیم بر برخاست / هزار نالهء دلسوزم از جگر برخاست
درآمد از درم اقبال چون بَرم بنشست / برآمد از سرم آتش چو از نظر برخاست
نه آتشیست که ساکن شود به آبِ سرم / که هر نفس که زدم شعله بیشتر برخاست
اگر به خانه نشستست وگر برون آمد / نهان و پیدا زو فتنهء دگر برخاست
عتاب گرم شد و جنگ سخت اگر بنشست / قیامت آمد و طوفان برفت اگر برخاست
برآرم از گهرِ چشم هر سحر طوفان / که دید طوفان کز کثرتِ گهر برخاست
به هرزه با کمرش در میان نهادم جان / چو کوه کن که هلاکش هم از کمر برخاست
همه خلافِ مرادست اقتضایِ قضا / زمانه از سر پیمانِ ما مگر برخاست
به پای مردیِ عقلم امیدها بودی / همین که عشق در آمد ز در به سر برخاست
نفس نفس که بر آمد ز روزنِ حلقم / ز دودِ آتشِ دل در هوا شرر برخاست
خنک وجودِ نزاری که در میانِ بلا / نشست ایمن و از معرضِ خطر برخاست
چه التفات کند بعد از این ز وصل و فراق / کنون که این حُجباتش ز رهگذر برخاست


 شمارهٔ ۱۲۷

قیامت آن زمان از خلق برخاست / که شد حکمِ زمین با آسمان راست
بیا معلوم کن طیّ السّماوات / ببین تا دابهالارض از کجا خاست
اگر برخیزی از خوابِ جهالت / قیامت روشن و قایم هویداست
به نقد امروز اگر دیدی و گرنه / نصیبِ دیگران دان هر چه فرداست
چو پیدا شد جمالِ مشعلِ حق / که را با حاصلِ پروانه پرواست
تویی یوسف جمال خود نگه کن / اگر آیینهء جانت مصفّاست
فرود آ پایهیی چند از طبیعت / ثَرا اینجا که میبینی ثریّاست
سری دارم تهی دل پر محبّت / محقّق را سخن در دُرّ معناست
که میداند که این فرهادِ مسکین / ز شورِ عشقِ شیرین در چه سوداست
رضایِ دوست حاصل کن نزاری / بهشتِ سرمدی اینک مهیّاست
مفرّح خوردگان عشق دانند / که دردِ عشق را علّت مداواست


 شمارهٔ ۱۲۸

آوازه آن جمال برخاست / ما را طمعِ محال برخاست
از حسنِ جمال او خبر شد / جانم ز پیِ وصال برخاست
در دیده خیالِ وصل بنشست / سودا همه زین خیال برخاست
بنمود جمال و باز پوشید / تا این همه قیل و قال برخاست
غوغایِ قیامتی دگربار / از حاسدِ بد سگال برخاست
ای دوست درآ و فارغم کن / کز خویشتنم ملال برخاست
عمرم ز بس انتظار بگذشت / صبرم ز بس احتمال برخاست
عشق آمد و رستخیز حیرت / از عقل شکسته حال برخاست
پندار نزار یا قیامت / پیش از تو به چند سال برخاست
مردانه ز پیشِ خویش برخیز / اینک حُجُب از جمال برخاست
هرگز نرسد به هیچ مقصد / هر کز قدمِ رجال برخاست
در بادیهء امید باید / تشنه ز لبِ زلال برخاست


 شمارهٔ ۱۲۹

باد از طرفِ شمال برخاست / معشوقه مشک خال برخاست
آشفته سهیلِ نیم خوابش / ناگه ز خمِ هلال برخاست
باز آرزویِ صبوح کردش / بازش هوسِ زلال برخاست
از سینه عودِ سوزناکش / فریاد زگوش مال برخاست
بیتی دو سه در بدیههء فکر / ز آن طبعِ شکر مقال برخاست
باد از رخِ گل نقاب برداشت / بلبل ز پیِ وصال برخاست
پیرامن آب سبزه بنشست / از طرفِ چمن نهال برخاست
خرّم تنِ آن که از پیِ عشق / با صبحِ خجسته فال برخاست
چندین شر و شور اهلِ دل را / از فتنهء جاه و مال برخاست
سوداست همه جهان و سودا / از وسوسهء خیال برخاست
در دستِ هوا زبون نزاری / نتوان زِ سرِ محال برخاست
زاهد که به پایِ چنگ بنشست / از معرضِ احتمال برخاست
آنجا که اسیرِ عشق بنشست / سلطان به صفِ نعال برخاست


 شمارهٔ ۱۳۰

دل ببردی و قیامت ز وجودم برخاست / دل بری دل ندهی باز چنین ناید راست
عقل و هوش و دل و دین بردی و جان در خطرست / هیچ ناداده به من جمله ز من نتوان خاست
عشق تو خانه بسیار کسان کرد خراب / گر طفیل دگران باشم گوباش رواست
شرط آن است که با من نکنی بیدادی / دادِ من گر بدهی در خمِ آن زلفِ دو تاست
ور به بازی نکنی غمزهء فتّان در کار / کاین همه فتنه از آن جادویِ بابل برخاست
تو به آرایشِ هر روزه نداری حاجت / رخِ زیبایِ تو مشاطهء فطرت آراست
در نمیبایدت انصاف ز خوبی چیزی / در دلت هیچ دریغا که نه مهر و نه وفاست
چون بود عاشقِ تنها و ملامت پس و پیش / ره و رویی به ازین خوش سر و کاری که مراست
تا به موعودِ قیامت برسیدن کو صبر / من کسی را نشناسم که به خود این پرواست
داوری نیست که مظلوم بر آرد فریاد / بر من از بهرِ خدا این همه بیداد چراست
عشق این است دگرها هوسی عاریتی / بر چنین عشق ملامت به همه وجه خطاست
گر نزاری همه از اهل عیان میگوید / آری آری که در این راه خلاف از من ماست
مردمان در حقِ ما هر چه بتر میگویند / آخر آن بیخبر آن چیست که بی حکم خداست
گو برو مدّعی و در پسِ پندار نشین / که تو بر ساحل و رختِ دگران در دریاست
بایدت بُود در این بحر چو لنگر ساکن / بادبان را سرِ پندار پر از باد هواست


 شمارهٔ ۱۳۱

یار باریک میان تا ز کنارم برخاست / رستخیز از دل بی صبر و قرارم برخاست
چند گریم که ز طوفان دو چشمم هر دم / موج خوناب دل از بحر کنارم برخاست
واعظی بر سر منبر ز قیامت می گفت / آه من حُبّکَ آه از دل زارم برخاست
هیبتش صاعقه در خرمن جانم انداخت / عَلَم عافیت از جسم نزارم برخاست
خود من بی خبر این رمز نمی دانستم / کان زمان بود قیامت که نگارم برخاست
بروم سر بنهم تا عوض دل بدهم / سرسری از سر این کار نیارم برخاست
دوش مخمور بدم مست درآمد ز درم / تا بدانست که بنشست خمارم برخاست
پیش از این گفتم اگر دل به بخاری دادم / لاجرم این همه سودا ز بخارم برخاست
گر خطا کردم و گر نه دلم اکنون باری / گرم شد تا هوس مشک تتارم برخاست
قصد کردم که ز درد دل خود حرفی چند / بر زبان رانم و فریاد برآرم برخاست
گفتمش بشنو ز احوال نزاری دو سه بیت / خود نبودش هوس شعر و شعارم برخاست


 شمارهٔ ۱۳۲

سرو کشمر که سمر گشت ز بستان برخاست / سرو سیمین بر ما از چمن جان برخاست
این چه روی است که از گوشه برقع بنمود / که قیامت ز نهاد من حیران برخاست
خط سبزش نگرید آمده در گرد لبش / اینک آن خضر که از چشمه حیوان برخاست
در میان آمد و بنشست و چو بیرون شد باز / این همه فتنه از آن سرو خرامان برخاست
کفر و اسلام به هم بر زد و کی بنشیند / رستخیزی که از آن زلف پریشان برخاست
دلبرا ذره به خورشید کند میل و مرا / طمع وصل تو در سر ز پی آن برخاست
من اگر سر برود با تو به سر خواهم برد / تا نگویند به عجز از سر پیمان برخاست
نتوان از سر پیمان تو برخاست ولیک / از سر جان به تمنای تو بتوان برخاست
ذره ای مهر تو در جان نزاری بنشست / این همه ولوله از خلق قهستان برخاست


 شمارهٔ ۱۳۳

به عهد حسن تو بس فتنه کز جهان برخاست / مرا هوای تو ای ماه مهربان برخاست
مگر میان تو گفتم درآورم به کنار / نشد کنار و بسی فتنه از میان برخاست
خلیل وار توانم نشست بر آتش / ولیکن از سر کویت نمی توان برخاست
به جویبار چمن بر گذشت قامت تو / ز عکس سایه ی او سرو بوستان برخاست
صبا ز جیب عرق چین تو دمی در داد / دل من از سر جان آستین فشان برخاست
نسیم زلف تو تا در دماغ من بنشست / خیال خال تو تا پیش من عیان برخاست
ز شش جهات وجودم زمان زمان دم دم / هزار فتنه ز تاثیر این و آن برخاست
خیال روی تو در چشم عارفان بنشست / ز کنج صومعه فریاد الامان برخاست
ز در درآی و دمی در کنار من بنشین / که بی تو از همه اعضای من فغان برخاست
به گریه گرچه درآیم ز غایت رقت / ز چشم من مژه ها چون سر سنان برخاست
فسردگان خبر از سوز ما نمی دارند / میان ما و مُشَنّع خلاف از آن برخاست
به هر کجا که نزاری به سوز دل بنشست / فغان ز سدره نشینان آسمان برخاست


 شمارهٔ ۱۳۴

همین که از برم آن سرو سیم تن برخاست / سحاب دیده خون ریز موج زن برخاست
چنان ز قلزم چشمم روانه شد طوفان / که موج تا به میان از کنار من برخاست
به هر مقام که شد از خروج خلق نفور / نفیر روز قیامت ز تن به تن برخاست
غلط شدم که نقاب از جمال خود برداشت / خروش روز قیامت ز انجمن برخاست
صبا ز جیب عرق چین او چو برخیزد / چنان دمد که نسیمی که از چمن برخاست
ز غنچه تا ورق نازکش برون آمد / هزار خار ز اطراف نسترن برخاست
خیال رویش از آنگه که در نظر بنشست / ندیده ام نفسی خوش که از بدن برخاست
من و محبت و آلایش بدن هیهات / چنبن محال ز افعال اهرمن برخاست
مگر منازعتی شد میان دیده و دل / به کار هر دو نزاری ممتحن برخاست
جمال شاهد جانان به داوری بنشست / میان دیده و دل این همه سخن برخاست
کمند زلف نمود از حجاب و گفت چنین / هزار فتنه ازین زلف پر شکن برخاست


 شمارهٔ ۱۳۵

همین که از برم آن سرو نازنین برخاست / ز اندرون دلم آه آتشین برخاست
ز هر کجا که به جای دگر به طالع سعد / نزول کرد قیامت از آن زمین برخاست
نمود از طرف برقع آفتاب جمال / ز عاشقان جهان الغیاث ازین برخاست
به راستی که اگر چه نشسته در جان است / به قامت از چمن باغ دل چنین برخاست
به رغم اگر چه رقیبش نشسته هم پهلوست / ولی چه چاره که از خار انگبین برخاست
چه قادرست به تاراج جان و غارت دل / به ترک تاز چو یاغی که از کمین برخاست
هزار دل به در افتد چو زلف بفشاند / ز نیفه ها که از آن نافه های چین برخاست
به هر لطیفه که پیوست در محاسن او / ز بام سدره به تحسینم آفرین برخاست
زمانه در پی آزار من چنان که هلیل / به کینه در طلب هرمز حزین برخاست
نزاریا مخور اندیشه کاین همه شر و شور / به روزگار تو از رای خرده بین برخاست


 شمارهٔ ۱۳۶

این سرو خرامان ز گلستان که برخاست / وین ترک پری‌وش ز شبستان که برخاست
این فتنه کزو خیره بماندند زن و مرد / در عهد که بوده‌ست و به دوران که برخاست
تا این بت کافر بچه با آن دل سنگین / در کشتن فرزند مسلمان که برخاست
زلف از پی بر هم زدن کار که بربست / خاص از پی خون ریختن جان که برخاست
آه این چه بلایی‌ست که را سوخت که را ساخت / در عهد که بنشست و ز پیمان که برخاست
شهری ز پی ا‌ش پیر و جوان منعم و مفلس / در درد فرو رفت به درمان که برخاست
چندی دلم از دست بلا گوشه‌نشین بود / بنگر که دگرباره به دستان که برخاست
ما از دل و دین دست بشستیم و ندانیم / تا در همه شهر از پی ایمان که برخاست
سوز که رسیده‌ست چنین در تو نزاری / دردی‌ست عجب از دل بریان که برخاست
این درد که بر جان تو بی‌چاره نشسته‌ست / هم فعل تو داند که ز دامان که برخاست


 شمارهٔ ۱۳۷

چون جمله تویی بهانه برخاست / شکل دویی از میانه برخاست
پس من ز میان برون شوم به / کاین فتنه هم از دوگانه برخاست
عشق آمد و در میانه بنشست / فریاد ز هر کرانه برخاست
عکسی ز جمال دوست بنمود / تا شور و شر از میانه برخاست
از زخمهٔ زهرهٔ غزل‌خوان / این زمزمه‌ عاشقانه برخاست
کای بی‌خبرانِ خفته بلبل / از بهر گل شبانه برخاست
مرغ از پی کسب صید کردن / شب‌گیر ز آشیانه برخاست
پس طالب دوست را بباید / یک صبح مولّهانه برخاست
خود عاشق صادق از سر جان / در حال محققانه برخاست
مشنو که مجاورست هر کو / از تربت آستانه برخاست
عشق از تو نزاریا چو بستد / یک‌باره تو را بهانه برخاست
از خاطر نازکت به کلّی / اندیشهٔ احمقانه برخاست


 شمارهٔ ۱۳۸

هرگزت روزی هوای ما نخاست / آخر این نامهربانی تا کجاست
ما به تو مشتاق و تو از ما ملول / عاشق تنها به حسرت مبتلاست
دل به دل گویند ره دارد بلی / چون حجاب از راه برخیزد رواست
لیک شخص ناتوان را نیز هم / از پی پیوند جسمانی رجاست
جان اگر جان می‌فزاید طرفه نیست / جسم باری در غم هجران بکاست
دوست کی دارد شکیبایی ز دوست / من نمی‌دانم که این طاقت که راست
سنگ‌دل باشد به هرحالی صبور / ور نه در هجران جان مانع چراست
با دلی چون آبگینه راستی / صابری کردن نه کار جنس ماست
یک دمه آسایش دیدار دوست / پیش دانا آفرینش را بهاست
ای نزاری تا به کی از قیل و قال / گفت و گو اندر ره وحدت خطاست
نام و ننگ و کفر و دین و هست و نیست / هرچه غیر از دوست می‌خواهی هواست


 شمارهٔ ۱۳۹

ندانسته بودی تو ای دوست راست / که راه خدا پر نهنگ بلاست
نیرزد دو عالم به یک کاسه دوغ / ز فرط سخایی که در طبع ماست
دل و دین و جان و تن و مال و جاه / اگر در سر دوست کردی رواست
وگرنه حرام است بر تو چو خوک / ز من بشنو ای گرگ فرسوده راست
ز ما و من تست چندین خلاف / وگرنه یکی بس دویی از چه خاست
به گوشت فرو کوفت سد ره سروش / ندانی ولیکن که رمز از کجاست
معلق به مویی و غافل حریص / که چاه است و در قعر چاه اژدهاست
گریز از مقامی که در منزلش / فراق و وصال است و خوف و رجاست
نزاری مده پند مغرور را / که بر مار کر کردن افسون خطاست
رموز محقق مگو با جهول / سر و برگ بیهوده گفتن که راست


 شمارهٔ ۱۴۰

قاعدهٔ روزگار پرورش ناسزاست / ورنه گداپیشه را دست تسلط چراست
عقل تبّرا کند از دل دنیاپرست / دل نبود گر نرفت بر روش عقل راست
دنیی و دین پیش ما هست مثال دو رعد / هر دو به هم برزدن شیوهٔ چالاک ماست
مرکب شبدیز نیست لایق هر خرسوار / در خور هر ناسزا هم به سزا ناسزاست
بر سر هر دون نهد چرخ کلاه مهی / پیرهن اهل دل زین حرکت‌ها قباست
ای که ز عقل مجاز ساخته‌ای مرکبی / بیهده می‌تازیش روز و شب از چپ و راست
شبههٔ عقل است این مطلق و تو مشتبه / وهم تو در پیش تو پیشرو و مقتداست
دنیی و عقبی به هم هر دو حجاب تو اند / باز تو و این و آن هر سه حجاب خداست
دیدهٔ خود دیده را طاقت آن نور نیست / هیچ ندیدن جز او مرتبهٔ اولیاست
معرفت او به دوست اوست که فی‌الجمله اوست / سرحد امکان عقل زین طرف کبریاست
چشمه اگر با محیط لاف احاطت زند / صورت دعوی محال نص تصور خطاست
معنی کثرت عیان باز نمایم به تو / چیست همین والسلام رای و قیاس شماست
شایبهٔ عیب‌جوی ظاهر اهل ریا / آینهٔ راست‌گوی باطن اهل صفاست
دوش درآمد سروش گفت نزاری بیا / جای تو این توده نیست سدرهٔ تو منتهاست
دنیی و دین نزد من جز هبل و لات نیست / پس تو اگر بعد از این بت نپرستی رواست


 شمارهٔ ۱۴۱

عشق این است که ما راست دگرها هوس است / هر که چون ماست نشانیش ز معشوق بس است
در حضوریم به کویش ز شد آمد فارغ / شهر پندار که بی محتسب و بی عسس است
خود چه باک است اگر شهر پر از محتسب اند / یا چه بیم است ز هر چند که در دهر کس است
دوست گو خواه نهان باشد گو خواه عیان / اصل معنی طلبد عشق که سوزش هوس است
قدر عیسی نشناسد خر بفسرده نفس / چه شناسند که موسی دم و عیسی نفس است
عقل کشتی صفتان را به جهالت نوح است / عشق ره گم شدگان را به دلالت جرس است
ما که دیوانه عشقیم ز عقل آزادیم / هر که جایی رسد از پس رَوی عقل خس است
صید چون مرغ نگردیم به هر دانه که خود / نسر طایر به بر همت ما چون مگس است
عمر ما را چه تفاوت که اجل در پیش است / عشق ما را چه تفاوت که غرامت ز پس است
هیچ دیوانه درین ره به نزاری نرسد / به رسیدن نبود آن که بدو دست رس است


 شمارهٔ ۱۴۲

مشتاق روی دوست که حالش مشوش است / گر پابرهنه بر سر آتش رود خوش است
از سوختن گزند نباشد خلیل را / گر زان که شش جهات جهان جمله آتش است
چون تیر بی حجاب شوم در سرای دوست / گر صد رقیب بر در و بامش چو آرش است
از فرش عار دارد و از عرش بگذرد / آن کو به بحر عشق درافکنده مفرش است
در چشمش آدمی همه دیوند هر که را / میل نظر به جانب یار پری وش است
عاقل رضای دوست به دنیا و دین نداد / ما فارغیم و خاک بر آن سر که سرکش است
ما و قرابه ی می و کنج خرابه یی / اینجا چه جای طاق و رواق منقّش است
درکش نزاریا سر از این طاق سرنگون / درخورد صحبت تو حریف قدح کش است


 شمارهٔ ۱۴۳

آه مِن حُبّکَ مِن حُبّکَ آه این چه قضاست / بَلَغ السیل چه تدبیر کنم این چه بلاست
آتش عشق به هر بیشه که در می‌افتد / پیش او سنگ و گیا هر دو روان است و رواست
گرد بر دامن هر سوخته کز عشق نشست / رستخیز آمد و طوفان ملامت برخاست
غم مستغرق دریا نخورد بر ساحل / از کسی پرس که هم بستر خوابش دریاست
کس نداند که مرا با تو چه کار افتاده ست / گر بداند نکند عیب وگر کرد سزاست
لا محال از عقب عشق ملامت خیزد / از ملامت نگریزیم که خود شیوه ماست
به ملامت گر و تشنیع زن و عیب نمای / خاک بر فرقم اگر یک سر مویم پرواست
گر مرا عشق ز خلقیّت خود برهاند / چه بماند همه معشوق که در عین بقاست
چو حجاب است هم از پیش مگر برخیزد / بیش از این هیچ ندارم ز نزاری درخواست
راز خاصان نتوان کرد چنین فاش خموش / زان که در حوصله عام نمی گنجد راست


 شمارهٔ ۱۴۴

جز عشق پیشوا نکند هر که عاشق است / زیرا که عاشقان همه را عشق سایق است
تسلیم راه عشق کند هر چه هست و نیست / وین کار عاشقی است که در عشق صادق است
گر بر عدم نباشد عاشق پسند نیست / آن گه که از وجود بپرداخت لایق است
ناممکن است عشق پرستی و عافیت / کاندر طریق عشق پرستی عوایق است
خوش می‌رسد ز دوست به ما هرچه می رسد / در عشق او جراحت و راحت موافق است
سهل است اگر در آتش هجران بسوختیم / خشنود می رویم که امّید واثق است
دم درکشیده ایم و زبان درکشیده اند / چون خالق آگه است چه باک از خلایق است
ما را بهانه نیست که اینجا نظرگهیست / عذرا نشانه ی نظر عشق وامق است
زین هر فسرده یی که نداند که عشق چیست / آوازه می کند که نزاری منافق است


 شمارهٔ ۱۴۵

جهان در سایه خورشید عشق است / نهان در سایه خورشید عشق است
یقین در ذرّه ذرّه آفتاب است / گمان در سایه خورشید عشق است
چو جنّت را طلب گاری نشان خواه / جنان در سایه خورشید عشق است
روان کردیم دانش را که دایم / روان در سایه خورشید عشق است
مگویید آب حیوان درسیاهی ست / از آن در سایه خورشید عشق است
سکندر چشمه می جست و ندانست / که آن در سایه خورشید عشق است
سخن روشن ز نور آفتاب است / زبان در سایه خورشید عشق است
رکاب عقل اگرچه پای مال است / عنان در سایه خورشید عشق است
به نورالعین حق بنگر که الحق / عیان در سایه خورشید عشق است
گریز از آفتابِ ناتوانی / توان در سایه خورشید عشق است
نزاری نیّرین طالعت را / قِران در سایه خورشید عشق است
اگر نامت چو شمس آفاق بگرفت / نشان در سایه خورشید عشق است


 شمارهٔ ۱۴۶

زبان بربسته ای با ما که جنگ است / نمی دانم دگر بار این چه ننگ است
دل صاحب دلان خون کردی آخر / چه دل داری کدامین دل چه سنگ است
سگ آهوی وصلت می توان بود / ولی خوی رقیب بد پلنگ است
شگفت است اینکه تو هرلحظه ما را / به دم در می کشی و او چون نهنگ است
دلم در عالمی با این مسافت / چرا گر چشم شوخت نیست تنگ است
به من گر زهر خواهی داد نوش است / و گر شهدم دهد غیری شرنگ است
عوام الناس می گویند کان شیخ / چرا مَی می خورد گر اهل رنگ است
به مسجد کی روم چون در خرابات / شراب و شاهد و آواز چنگ است
هر آهو چشم کز پیشم گذر کرد / دلم در پی چو سگ در پالهنگ است
به هم برزن نزاری نام و ننگت / که این چندین حجاب از نام و ننگ است


 شمارهٔ ۱۴۷

می خور که بر اصحاب خرابات حلال است / گو زهر خور آن کس که بر او نوش وبال است
زان باده که گویی دمش از بوی بهشت است / گر نیز به دوزخ بروم توبه محال است
بسیار بکوشید خَضر تا که بدانست / آخر که حیاتش هم از این آب زلال است
از صحبت یاران دل افروز به نوروز / غایب نتوان بود که هنگام وصال است
آنچ از دم عیسی به روایت بشنیدیم / دیدیم که در قافله ی باد شمال است
عیبم مکن ای خام که افسرده نداند / تا سوخته ی عشق بر آتش به چه حال است
در گوشه ی محراب به تقوا بنشیند / آن را که نظر بر خم ابروی هلال است
از خانه برون آمدنم زهره نباشد / در خلوتم آن روز که آن محض کمال است
شوخی دگر از هر سر کویم که برآیم / چادر بگشاید ز قیامت که جمال است
روزی پدرم گفت برآنم که نزاری / از مطرب و می توبه کند این چه خیال است
معروف بود مردم دیوانه به توبه / بر من به جویی هر چه حرام است و حلال است


 شمارهٔ ۱۴۸

هر کو نظرش به جاه و مال است / مستغرق قلزم ضلال است
خود را به محیط در مینداز / زیرا که خلاص از او محال است
نتوان به در آمدن ز گرداب / ور زان که طمع کنی خیال است
آن ها که به انزوا نشستند / دانی که چرا درین سوال است؟
تا در نکشد به بحرشان حرص / موجی که علاقه ی وبال است
آن نیز هم از عنایت اوست / ورنه که و چه که را مجال است
اسکندر جست آب و شد خاک / باری بنگر چه طرفه حال است
خضر از نظر مواهب حق / خوش بر لب چشمه ی زلال است
گر در یابی هنوز این راز / از نوع مراتب رجال است
با این همه فصحت نزاری / درشرح بیان هنوز لال است


 شمارهٔ ۱۴۹

دل بی طاقتم از روی غمت چون خجل است / راست چون قطره ی شبنم که ز جیحون خجل است
سر تهی کردم از اندیشه ی سودای محال / گر دماغ متهتّک دل پر خون خجل است
سخت عیب است به پیرانه سرش میل به خمر / در گذشته سخنی نیست ز اکنون خجل است
چون وحوش از چه سبب میل به صحرا دارد / گر ز ارباب خرد خاطر مجنون خجل است
عقل من گر خجل از عقل فرومایه شود / ماورا از پی بی شرمی مادون خجل است
چون کشد بار غم عشق نزاری نزار / عشق باری ست که از حملش گردون خجل است


 شمارهٔ ۱۵۰

دل و جانم آنجا که جان و دل است / به جانان که بی جان و دل مشکل است
غلط میکنم چند گویم ز دل / به جانان رسیدن نه کار دل است
ز مبدای فطرت برفته ست حکم / همین است و بس جان به جان مایل است
نه دنیا بمانده ست و نه دین به من / مرا از محبت همین حاصل است
گرفته نشیمن گه جان من / عقابی دلاور ولی بسمل است
نهنگی ست در قلزم آز من / و لیکن چو لنگر دو پا در گل است
بر امید یک قطره از بحر عشق / دو عالم به صد غصه بر ساحل است
ز بن گاه تقلید بربند رخت / که مقصد فراتر از آن منزل است
ندانی به خود هیچ دانا کسی ست / کر بر جمله دانندگان فاضل است
ندانست مستودع از مستقر / هر آن کو درین امتحان داخل است
نزاری ز مردان حق گو سخن / دگر هر چه گویی همه باطل است


 شمارهٔ ۱۵۱

شاد باش ای دل دیوانه که دلبر با ماست / چه خطر گر همه عالم به خصومت برخاست
یک نفس نقد چو دریافته ای فوت مکن / غم فردا چه خوری بیهده فردا،فرداست
گر ملامت زده ی خلق شدی باکی نیست / هر کجا عشق گذر کرد ملامت ز قفاست
به عزا خانه ی کاشانه تفاوت نکند / عشق را میل به جایی ست که معشوق آنجاست
باغ فردوس به آرایش حوری خوب است / پس به هرگوشه که او هست بهشت دل ماست
ار به دوزخ بنشانندم با دوست خوش است / ور بهشت است که بی دوست بود عین خطاست
نه از آن طایفه ام من که فریبم به بهشت / یا از آن قول که در زحمت آسیب عناست
رنج و آسایش این هر دو به یک جو نخرم / که نه این یک بر من زشت و نه آن یک زیباست
راستی دوزخ مطلق به حقیقت آن است / که جگرسوخته ای از بر دلدار جداست
ممکن است از من دلسوخته باور نکنی / ز نزاری چه که در محضر این صدق گواست


 شمارهٔ ۱۵۲

نکونامی و بدنامی کدام است / چو عشق آمد چه جای ننگ و نام است
نمی ترسیم در عشق از ملامت / ملامت در عقب بالا کلام است
هم از دل فارغیم اکنون هم از جان / که ما را جز غم جانان حرام است
در دیوانگی ها برگشادیم / که عقل از بس تمامی ناتمام است
بسی سودا درین سودا بپختیم / هنوز اندیشه ی این کار خام است
سر دیوانگی دارم ازین پس / که را با ما هوای این مقام است
به ترک خواجگی گفتیم و رندیم / اگر چه خواجگی با احتشام است
کسی را خواجه می خوانند بالله / که صد ره کمتر از کمتر غلام است
ز محنت کلبه ی فانی نزاری / به قصری شد که دولت مستدام است


 شمارهٔ ۱۵۳

ره عاشقان سپردن نه به پای عقل عام است / همه عاقلان چو مرغ اند و طریق عشق دام است
همه علم ها فرو خوان و بر من آی تا من / بنشانمت به حجت که تمام ناتمام است
تو به هر عمامه پوشی که قدم نهاد پیشت / پس او درایستادی به نماز کاین امام است
نفسی جهان نباشد ز امام وقت خالی / بمرنج اگر برنجی چه کنم نص کلام است
تو امام وقت خود را به یقین اگر ندانی / به یقین بدان که بر تو سر و مال و زن حرام است
بفروشم آن امامت ز برای نقل مستان / که عمامه بر سر او گرو شراب و جام است
چو امام تو دو باشد به جواب من چه گویی / اگر از تو بازپرسم که امام تو کدام است
به جمال دوست گر تو به بهشت بازمانی / مخور آب حوض کوثر که چو خون من حرام است
کم ننگ و نام گفتم که حجاب راه من شد / همه ترس و بیم مردم ز برای ننگ و نام است
همه مفتیان عالم بدهند خط فتوی / ک نزاری مخمّر بترینِ خاص و عام است
نه ز کشتنم هراسی نه ز سوختن غباری / غم ریش کس ندارم که بروت جمله عام است


 شمارهٔ ۱۵۴

مرا بی باده مستی بر دوام است / ز جایی دیگرم در سر مدام است
اگر عاشق به می مست است هیهات / هنوزش گر بجوشانند خام است
مرا باری ز ساقی هوش رفته ست / خنک او را که پروایش به جام است
کسی را دوست میدارم که نه می / که گر آبی خورم بی او حرام است
به ناکام از چه هجرت کردم از دوست / هنوزم بوی وصل اندر مشام است
چه میگویم که درعین وصالش / اگر من نیستم دل هست کام است
حجاب عاشقان زندان نفس است / که روزی چندشان در وی مقام است
از آن جا بگذری آری چه گویم / همین مقدار دانا را تمام است
خوشا اقلیم درویشی که دایم / چو ملک لایزالی بر نظام است
به همت ملک درویشی گرفتیم / کمال این است و بس دیگر کدام است
فراغت گوشه ایی از عالم عشق / به از ملک سحر تا ملک شام است
بنازم جان مستی را که گفته ست / چو عشق آمد چه جای ننگ و نام است
به جان مشتاق اویم تا شنودم / تو خورشیدی و سلطانت غلام است
دلم با من شبی گفت اندرین عهد / همام انصاف را صاحب کلام است
به دل گفتم مگر کز بدو فطرت / نزاری را تمنای همام است


 شمارهٔ ۱۵۵

خوی ترکان همه مایل به جفا و ستم است / آزمودیم بسی، ترک وفادار کم است
این بلایی ست نه ترکی ست به دنباله ی چشم / دل ز ما برد و گر جان بجهد مغتنم است
پیش او هم چو منی را چه محل باشد و قدر / خاصه ترکی که چنین معتبر و محتشم است
همچو من صد بکشد طره ی ترکم روزی / آخر آن سرزده زنگی بچگان را چه غم است
گر کند مملکت حسن مسلم چه عجب / ترک را دست ظفر بر عرب و بر عجم است
گر رخ ترک پری چهره موذن بیند / نیمه شب بانگ برآرد که مگر صبحدم است
گر چه هم صحبت عفریت غریب است پری / نسبت ترک و رقیبش به وجود و عدم است
ترک را عادت و خو غارت و قتل است ای یار / هر که با ترک رود ترک سر اول قدم است
راه پیمای نزاری اگرت حج باید / گل ستان حرم و خار مغیلان به هم است


 شمارهٔ ۱۵۶

آفتاب خُلد روی یار ماست / روضه ی جنات کوی یار ماست
آفتابِ چرخِ سرگردان، چنین / دائما ً در جست و جوی یار ماست
بر سر ِ هر چار سو در شش جهات / رستخیز از های و هوی ِ یار ماست
نی چه گفتم هر دو عالم کفر و دین / بسته در یک تار ِ موی ِ یار ِ ماست
حق و باطل هر زمان بر هم زدن / طُرفه کاری های خوی یار ماست
در بهشت معنوی باشد دلش / هر که را میلش به سوی یار ماست
فاش میگویم نزاری سرّ دوست / خود جهان پر گفت و گوی یار ماست


 شمارهٔ ۱۵۷

دیر شد تا رسم قربان کیش ماست / بذل جان کارِ دلِ بی خویش ماست
چون ز دنیا بی نصیب افتاده ایم / گر همه قارون بود درویش ماست
این همه کثرت حجاب ما ز چیست / از خیال مصلحت اندیش ماست
نیش فصّاد قناعت نوشِ ما / نوش زهاد مقلد نیش ماست
ما به کفر و دین نداریم التفات / در مراتب بیش کم، کم بیش ماست
رازداری در دل ما غور کرد / آنکه هرگز سر نکرد آن ریش ماست
چون فرو شستیم از این مردار دست / گرگِ مردم خوار دنیا ، میش ماست
نور وحدت آفتاب روشن است / گر غمامی می نماید پیش ماست
هر که دارد با نزاری دوستی / گر همه بیگانه باشد خویش ماست


 شمارهٔ ۱۵۸

یارب آن را که ز ما نیست خبر هیچ غم است / که بر آتش دلم از عارضه ی آن صنم است
صحتش باد خدایا که دریغ است به رنج / نازنینی که چو او در همه آفاق کم است
محرمی نیست که از من ببرد مکتوبی / پیش آن روضه که آن حور بهشتی حرم است
قصه ی درد جدایی به که گویم کو یار / هر که را دست گرفتم به وفا بی قدم است
هر که در حال چنین واقعه مسکینی را / دست گیرد که منم غایت لطف و کرم است
هم مگر سوخته داند که ز افسرده دلان / بر جگر سوختگان تا به چه غایت ستم است
عالمی از سخن عشق در آسایش و ذوق / فارغ از عاشق بیچاره که در چه الم است
عشق فرهاد ستم دیده درعالم انداخت / شور شیرینی شیرین که به عالم علم است
گر بهشت است در ایام جدایی خوش نیست / هر کجا دوست بود بادیه باغ ارم است
ای نزاری طمع از وصل مبر واثق باش / روز هجران و شب وصل در این ره به هم است


 شمارهٔ ۱۵۹

می بیارید که می داروی درد حکماست / مکشیدش که نیاید مدهیدش که نخواست
می به تکلیف نباید به کسی داد به زور / جز به مخمور و به این قاعده تکلیف رواست
می به نزدیک بهائم چه بها ارزد هیچ / برو از زنده دلان پرس که جان را چه بهاست
دائم از ماهِ قدح در عرقِ تشویرست / چشمه ی نیّر خورشید که در عین ضیاست
راح بر طلعت محبوب بود راحت روح / مونس و هم دم آن نیز که از دوست جداست
صیقل زنگ زدای است ز مرآت وجود / روح بخشی که نسیمش حسدِ بادِ صباست
خویش را باز نمودیم معیّن که چه ایم / مدعی از پی ما عیب کنان بهر چه راست
سر طامات نداریم چو تقلید پرست / مذهب مدعیان زرق و نفاق است و ریاست
هرکسی را روشی باشد و رویی و رهی / راه و روی و روش ما به درِ اهلِ صفاست
جوهری صاف تر از می نبود ای صوفی / از نزاری بشنو تا به تو برگوید راست


 شمارهٔ ۱۶۰

تا دور آفرینش و تا عمر عالم است / پیوند عشق و عاشق و معشوق با هم است
گر سرّ این رموز بدانی وجود عشق / پیش از سرشتن گِل حوا و آدم است
آدم تویی به نقد و گر ناقدی تو را / آغاز آفرینش عالم همین دم است
نه امّتان دور کمال پیمبریم / نه مصطفی ز مبدأ فطرت مقدم است
پس هر که راست آمد و بر جاده میرود / هم فطرت مقدّم فرخنده مقدم است
گو سقف آسمان و بساط زمین نباش / ماییم و سدّ عشق که جاوید محکم است
یکباره از وجود برون آی و محو شو / در عین عشق هر دو جهانت مسلم است
در معرض رضا سپر تیر عشق باش / عشاق را جراحت معشوق مرهم است
گر عاقلی نصیحت ضدان نکن قبول / پرهیز کن که صحبت ضدان جهنم است
دیوان آدمی صفت اند اهل روزگار / خود خاصه در زمانه ی ما آدمی کم است
در چشم دیو مردم از اکرام فارغی / آنجا که آدمی بنی آدم مکرّم است
هر جا که چند خر به فَرس بر سوار شد / ره باز ده که موکب صدر معظم است
ترتیب مسکرات محال است اگر حسود / نقضی کند مرا چه تفاوت که را غم است
در هر سخن ز رمزْ نزاری چو بنگری / صد نکته خوب تر ز دگر نکته مُدغم است


 شمارهٔ ۱۶۱

آن را که در فراق صبوری مسلم است / آه از دلش که سخت تر از سنگ محکم است
بیچاره من که از تف دود دلم ز حلق / بر هر نفس که می‌رود آهی مقدّم است
گر سینه ام نه کورهٔ آهنگرست چیست؟ / کز سوز اندرون نفسم آتشین دم است
هرشب خیال روی تو در چشم های من / چون عکس روز بر سر دریای قلزم است
دربند عشق دوست به دربند چون بود / دربند چه معاینه باب جهنم است
گویند هولناک بود روز رستخیز / یعنی شب فراق به تشویش از آن کم است؟
از غم اگر بمرد کسی در فراق دوست / آن کس به اتفاق منم وان غم این غم است
خرّم وجود آنکه ببیند تو را به خواب / یا خود بدان رسد که وصالش مسلم است
یادآور از نزاری محنت کشیده کو / هر جا چنان که هست به یاد تو خرّم است


 شمارهٔ ۱۶۲

هر که را جانی‌ست با جانان ماست / جان ما چون او شود او جان ماست
هر دو عالم گر یکی بینی به او / آن یکی سرچشمه ی حیوان ماست
چشمه ی خضر و زلال زندگی / جمله در حرف سخنگویان ماست
در صفات نیستان گر آیتی / هست حمدالله آن در شأن ماست
آفتاب چرخ با آن فرّ و زیب / پرتو یک ذره از احسان ماست
آفتابی چون شود در ذره محو / این چنین کآثار آن برهان ماست
گاه سلطانی گدای کوی او / گه گدای کوی او سلطان ماست
گرچه ما هم از گدایان رهیم / هر کجا سلطان سری دربان ماست
هر که خواهی باش اصلا هیچ نیست / گر برون از عهدهٔ پیمان ماست
یک اشارت بس اگر گوید به رمز / داغ ما دارد نزاری آنِ ماست


 شمارهٔ ۱۶۳

ابرِ نیسان دیده ی گریان ماست / دوزخ سوزان دل بریان ماست
چون ز درد سینه میگرییم زار / هرکجا دردی‌ست در دیوان ماست
سر ز جایی عاقبت بیرون کند / جنبشی کاندر میان جان ماست
گر مسلمانی‌ست این گر کافری‌ست / قبلهٔ ما هم رخ جانان ماست
عشق اگر نیک است اگر بد عاشقیم / یار اگر خوب است اگر زشت آن ماست
بندهٔ دیوانگان صادقیم / گرچه گردون بندهٔ فرمان ماست
کس نمی‌داند چو ما دیوانگی / کآیت دیوانگی در شأن ماست
ما نزاری نیستیم او کیست هیچ / قطره‌ای از بحر بی‌پایان ماست


 شمارهٔ ۱۶۴

جهان پرفتنه از جانانهٔ ماست / فلک سرمست از پیمانهٔ ماست
تپان مرغ دل اندر بر ملک را / به بوی دام کاه و دانهٔ ماست
اگرچه از همه اکوان برون است / چو هست اندر درون هم خانهٔ ماست
خردمندان نه مرد این حدیثند / در این ره عقل کل دیوانه ی ماست
اگر تو طالب گنج نهانی / بیا کین گنج در ویرانهٔ ماست
به شب خورشید اگر حاضر ندیدی / بیا بنگر که در کاشانهٔ ماست
چه خورشید آن که خواهد شمع گردون / که گوید کمترین پروانهٔ ماست
عیان مطلوب و ما محجوب هیهات / حجاب از نفس نامردانهٔ ماست
برادر کآشنای کوی او نیست / برادر نیست او بیگانهٔ ماست
نزاری نقد وقت خویش را باش / سخن های دگر افسانهٔ ماست


 شمارهٔ ۱۶۵

فراق دوستان کاری عظیم است / چه می‌گویم که دردی بس الیم است
اگر چه دوست با ما نیست یک دم / وصالش مونس و هجران ندیم است
اگر هجران، خیالش همنشین است / وگر وصل، اتصالش مستقیم است
به جز او هیچ دیگر دوستان را / به حمدالله نه امّید و نه بیم است
دورویی شرط مردان نیست اما / چه می خواهی دل ما خود دو نیم است
نیارم طاقت یک نکتهٔ خضر / برو گو مدعی گر خود کلیم است
تو هم بر جهل خود می‌باش محکم / مسلم گشته را دل ناسلیم است
ترا باد آن همه تا چند گویی / که در فردوس الوان نعیم است
مقاماتی که مردان راست درعشق / برون از حد فردوس و جحیم است
ندیده‌ست آن ممالک انقلابی / که ملک عاشقان ملکی قدیم است
تو خواهی ملحدم خوان خواه مشرک / اگر ناحق نداند حق علیم است
به نزد مدعی خود حق و باطل / به یک نرخ است و سودایی عظیم است
به نادانی نزاری را گروهی / چنان دانند کو مردی حکیم است
ولی من خویشتن را نیک دانم / ز حکمت ها دلم اندک حلیم است


 شمارهٔ ۱۶۶

دریغ نیست وجودم که در عذاب الیم است / دریغ صحبت یاران و دوستان قدیم است
بسی مفارقت افتد میان اهل مودت / ولی شماتت اعدا ز هر کنار عظیم است
چو در حضور بود خاطر از فراق نترسم / قتیل تیغ بلا را ز تیر مرگ چه بیم است
گرم دو دیده بدوزند روی دوست ببینم / که اندرون مصفا چو دست پاک کلیم است
حجاب عقل محال است عشق را که بپوشد / چنان که نافة در جیب و طبل زیر گلیم است
مگر صفا ز گریبان یوسفم به در آید / که بوی پیرهن است آن که می دمد نه نسیم است
به بوستان همه کس مایل تفرج و بر ما / نه بوستان که جهان بی وجود دوست جحیم است
مزید دولت آن مقبلی که بخت مطیعش / بر آستانه صاحب دلی چو خاک مقیم است
رقیب را که چنین منع می میکند ز حبیبم / دگر رقیب نمیخوانمش که دیو رجیم است
چرا صبور نباشم مشنّعِ متهتّک / محل راز نداند که مرد عشق حلیم است
ز سنگ خون بچکد گر به دوست باز نمایم / که در فراق چو خون میخورم خدای علیم است
ز دوستان به ملامت نه ممکن است ملالت / دوای درد نزاری خلاف رای حکیم است


 شمارهٔ ۱۶۷

مرا جانانه ای نامهربان است / ببرد از من دل و در قصد جان است
به صد دل دوست میدارم ز جانش / به حسن خویشتن مغرور از آن است
که داند عاقبت هم رحمت آرد / که در احکام فطرت کس ندانست
مگر هم در کنار آید چو با او / اگر جان است و گر دل در میان است
به لب شیرین تر از آب حیات است / به غمزه آفت خلق جهان است
به رشک آمد صدف در قعر دریا / از آن دردانه ها کش در دهان است
خجل گردد قمر از ماه رویش / که نیکوتر ز ماه آسمان است
سرش با ناتوانان در نیاید / نزاری عاشق تنها از آن است
نزاری از غم نادیدن او / به صد زاریّ و زار و ناتوان است


 شمارهٔ ۱۶۸

رمضان میرسد اینک دهم شعبان است / می بیارید و بنوشید که برغندان است
ور بمانیم به روزی که نشاید خوردن / ساقیا باده بگردان که فلک گردان است
آن گه از صحبت نا اهل توان رست که می / آشکارا بخورندی که چه خوش دوران است
راستی مجلس با مشغله بی ترتیب / گر بهشت است به نزدیک خرد زندان است
باده پنهان خور و از عربده جویان بگریز / گوشه ای گیر که عیشی به فراغت آن است
گرت از رفتن و آوردن می باری هست / سهل باشد که نه دردی است که بی درمان است
من به نوک مژه نقبی بزنم تا سر خم / خم هم سایه که در زیر زمین پنهان است
من کی از ماه قدر دست بردارم یک ماه / که میان من و او صحبت جانا جان است
نکند توبه نزاری و اگر نیز کند / شیشة توبه که بر سنگ زنند آسان است


 شمارهٔ ۱۶۹

این تویی کت هوس باغ و سر بستان است / بی وجود تو جهان بر دل من زندان است
هیچ بر جان منت رحم نباید زنهار / دل سنگین تو گویی مگر از سندان است
قادری گر بزنی، حاکمی ار بنوازی / چه کنم بر سر مملوک خودت فرمان است
تو که بر مسند آسایش و نازی نخوری / غم درویش که در بادیه سرگردان است
عاقلان گر به همین داغ گرفتار آیند / آتش عشق بدانند که چون سوزان است
غیرتم می کند از مردم نادان که مرا / متهم کرد به نادانی و خود نادان است
صورتی داشته باشد به همه حال کسی / که دل از دست نداده ست ولی بی جان است
به مداوای طبیب از دل ما درد حبیب / نتوان برد که دردی ست که بی درمان است
هر شبی را که به پایان برسد روزی هست / جز شب عاشق مهجور که بی پایان است
خبر روز قیامت که شنیدی رمزی ست / پیش مشتاق که مشتق ز شب هجران است
یار می آید و تو در قدمش می افتی / وز تو برخواسته فریاد قیامت آن است
بر سر آتش تیز است نزاری و به شرح / نیست محتاج که دود سخنش برهان است


 شمارهٔ ۱۷۰

به قامت تو که تشویش سرو بستان است / به طلعت تو که تشویر ماه تابان است
به ابروی تو که جفت است و در جهان طاق است / به گیسوی تو که دلگیر تر ز قطران است
به سینه ی تو که از رشک اش آب گردد سیم / به غمزه تو که در سینه، جفت پیکان است
به عارض تو که از غایت لطافت او / عرق نشسته ز خجلت بر آب حیوان است
به ساعد تو که سر پنجة نگارینش / خضاب کرده به خون بسی مسلمان است
بدان دو نرگس جادو که در ممالک حسن / هزار فتنه و آشوب از آن دو فتّان است
به حلقه حلقة زلف از فراز خورشیدت / که طرّه هاش چو دور قمر پریشان است
به روشنایی خورشید عالم آرایت / که همچو ذرّه در او چشم عقل حیران است
به رایحات عرق چین نازکت که درو / خواص پیرهن و چشم پیر کنعان است
که بی تو شخص نزاری چنان نزار شده است / که ره فراسر کارش نمیتوان دانست


 شمارهٔ ۱۷۱

مرا به دیدن تو اشتیاق چندان است / که تشنه را به بیابان ، به آب حیوان است
چنان به ذکر تو مشغول خاطرم شب وروز / که ورد نام تو بالای حرز ایمان است
مگر تو یوسف گم گشته ای و من یعقوب / که کنج کلبه من بی تو بیت احزان است
ز رستخیز قیامت کسی خبر دارد / که تا به روز شبی در عذاب هجران است
اگر به چاه درم با تو در گل ستانم / وگر به باغ روم بی تو همچو زندان است
شب وصال تو بوده ست گوئیا شب قدر / ولی چو قدر بشناختم چه درمان است
به خواب زلف تو گفتم مگر توانم دید / خیال می پزم این خواب هم پریشان است
کدام خواب ،که گر بر حریر می خسبم / به زیر پهلوی من نشتر مغیلان است
مگر خود این شب یلدا به روز دانم برد / کدام یلدا کاین شب هزار چندان است
هرآن که داغ جدایی ندید پندارد / که این مفارقت از دوست کردن آسان است
چو حلقه بر در جانان زنند و بگشایند / به اعتقاد نزاری درِ بهشت آن است
اجازت است که افسرده احتراز کند / حدیث سوخته با اندرون سوزان است


 شمارهٔ ۱۷۲

اگر مفارقت ای دوست بر تو آسان است / دل تو را نتوان گفت دل که سندان است
اگر شکیب ندارد نیازمند وصال / بدش مگو که مشتاق روی جانان است
اگر گدایی عاشق شود خجل مکنش / به سرزنش که اسیر ایاز سلطان است
هر آدمی که پری پیکری به دست نکرد / هنوز حاشا در پای گاه حیوان است
در آن وجود که از عشق جنبشی نبود / بود معاینه چون صورتی که بی جان است
تورا عذاب شب گور هایل است و مرا / عذاب روز جدایی هزار چندان است
زباد رایحه ی شهرِ دوست می آید / مگر برید صبا هد هد سلیمان است
قیاس کن تو که فردوس مطلق است عراق / مرا چه فایده چون دوست در قهستان است
گریز کردن از اصحاب غیر مصلحت است / علی الضروره اگر عزمشان به ایران است
به اتفاق رفیقان مشوش احوال اند / نه هم نزاری و بس زین سفر پشیمان است


 شمارهٔ ۱۷۳

روزگاریست که در خاطرم آشوب فلان است / روزگارم چو سر زلف پریشانش از آن است
در همه شهر چو افسانه بگفتند زن و مرد / قصه ی ما و برانیم که از خلق نهان است
هم چنان بر عقب روی نکو می رود م دل / گر همی خواهد وگرنه چه کند موی کشان است
آدمی را نبود چاره ز یاری متناسب / وانکه بی اهل دلی می گذراند حیوان است
دیگران در طلب مال جهان اسب جهالت / می جهانند و مرا دوست به از هردو جهان است
ما همانیم که بودیم ز یادت به ارادت / یار مشکل همه این است که با ما نه همان است
گنه از جانب ما می نهد و می شکند عهد / هرچه فرماید اگر چه نه چنان است چنان است
حاکم است ار بکشد ار بزند یا بنوازد / چه کنم بر سر مملوک خودش حکم روان است
داد خواهانم اگر کشته بر آرند به کویش / قاتلم را به اشارت بنمایم که فلان است
جهد کردیم که یاری به کف آوریم و به رویش / عمر خوش می گذرانیم که دنیا گذران است
خود قضا را به کسی باز فتادیم که او را / غم ما کم تر از آن است که مارا غم جان است
می رود غافل واز پس نکند یار نگاهی / که نزاری ز پی اش گریه کنان نعره زنان جامه درآن است


 شمارهٔ ۱۷۴

اگر چه هر چه تو گویی صواب من آن است / ولی چو دل به خطا می رود چه درمان است
به روای ترکم اگر ترک جان بیاد گفت / ازو دریغ ندارم که خوشتر از جان است
مرا امید به هشیاری و صلاح نماند / که خاطر از پی ترکان مست چشمان است
ز عمر چیزی باقی نماند و ما فیها / هنوز تا نفس آخرین بر آن سان است
دلی ندارم و جمعیتی و غم خواری / عجب نباشد اگر خاطرم پریشان است
زغرقه بودن من فارغی درین گرداب / ترا که بر لب جویی نشسته آسان است
زهر صفت که کنند آفتاب گردون را / رخش هنوز به خوبی ،هزار چندان است
ز ناف آهوی تبّت دگر مگو که خطاست / هزار چین اش در زیر زلف پنهان است
غرض صلاح منش نیست مصلحت بین را / حسد دمار بر آرد از او غرض آن است
نزاریا به بلایی که مبتلا شده ای / اگر تو شرح دهی ورنه می توان دانست


 شمارهٔ ۱۷۵

میان عاشقان سری نهان است / که الا عاشقان سرش ندانست
اگر خواهی که دانی عاشقی باش / که آن سر در میان عاشقان است
چه شاید کرد اگر از چشم بوجهل / مقامات حبیب الله نهان است
به زور و زاری و زر سر مردان / که حاصل کرد هرگز کس توانست
به خود تا هیچ باشی هیچ باشی / نشان بی نشانی این نشان است
بدو بشناختم اورا که چون است / درین حجت که می گویم بیان است
بدو بین تا یقینش دیده باشی / که خود بینی گمان اندر گمان است
مقاماتی کزو حق باز یابی / به نزدیک محقّق بس عیان است
بر این برهان نزاری معتقد باش / از این جا هر چه بردی با تو آن است


 شمارهٔ ۱۷۶

بتی فربه سرین لاغر میان است / چه می گویم میانش بی نشان است
سخن تا بر لبش ناید ندانند / که در اصل آن شکر لب را دهان است
لبش را چون توانم کرد نسبت / به شیرینی که شیرین تر زجان است
نسیم لطف طبعش را چه گویم / که با باد سحرگه هم عنان است
جمال عالم آرایش به خوبی / نمودار بهشت جاودان است
زمان جز بر مراد او نگردد / از این جا نادر دور زمان است
اگر چه بس سبک روح است لیکن / غم او بر دلم بار گران است
مرا سودای او در سر چو آتش / که افتد در حریر و پرنیان است
نمی یارم گذر کردن به کویش / که سیلاب از کنارم تا میان است
خبر داری ز آتش دان گردون / تنور سینه ی من همچنان است
پری دیده ست پنداری نزاری / چنین با آدمی بیگانه ز آن است


 شمارهٔ ۱۷۷

ما را به روی دوست شب تیره روشن است / خود زلف و روی او شب و روزی معیّن است
در شب گر آفتاب نبینند پس چرا / بر روز روشنش شب تاری مبیّن است
در آرزوی آن که ببینم خیال او / شخصم چو رشته یی که در آید به سوزن است
روشن ز ماه تابه ی خورشید طلعتش / این سقف تا به خانه که کیوانش روزن است
عاطر به عنبرینه زلف مسلسلش / مشک ختا که نافه ی آهوش مسکن است
حیران ز رشک دانه لولوی اشک من / درّ عدن که باطن دریاش معدن است
او آفتاب عالم و من ذره حقیر / الحق چنان حریف چنین بابتِ من است
دولت مساعدت کند ار نه ز روی عقل / هومان پیل تن نه به بازوی بیژن است
مرغی مقیدست دلم کز همه جهان / در خانه های حلقه زلفش نشیمن است
ماهی چنین که دید که خورشید آسمان / کز نور او سراسر آفاق روشن است
هر شام طیلسان شب از رشک روی او / در سرکشیده هم چو کشیشان ارمن است
ماهی لطیف صورت سروی شریف ذات / پاکیزه روی نادره پاکیزه دامن است
من بی وصال او تن بی جان مطلقم / و اوهم چو روح قدس همه جان بی تن است
چندان شگفت نیست که سر در سرش کنم / صد خونش هم چو خون نزاری به گردن است
آری همه نکوست چو بر وفق رای اوست / تسلیم عشق را چه غم از جور دشمن است


 شمارهٔ ۱۷۸

صبر ما از دوستان ناممکن است / آشکارا و نهان ناممکن است
عشق بی تشنیع و بی تکلیف نیست / ور طمع داری همان ناممکن است
هیچ رحمش نیست بر فریاد من / خود رقیب مهربان ناممکن است
گرملامت رفت بر من گر جفا / عاشقی(بی) این آن ناممکن است
ورنه بار عشق بایستی کشید / احتمال از ناتوان ناممکن است
گر کسی را طاقت تسلیم نیست / از قضا کردن کران ناممکن است
چون عصای موسی اژدرها شدن / چوب دست هر شبان ناممکن است
آرزومندم ولی پیرانه سر / اتصالم با جوان ناممکن است
عاشقی، مستی ، ز دنیا فارغی / چون نزاری در جهان ناممکن است
جان جان ها چیست جام جان فزا / زندگی بی جان جان ناممکن است


 شمارهٔ ۱۷۹

بده بیار که می مایه ی حیات من است / ز بدو خلقت من متصل به ذات من است
به وقت صبح درآیم زخواب و برخیزم / به بانگ چنگ که قدقامت الصلات من است
به نزد هر کس از آنجا که ذات ناقص اوست / هنوز زندقه از حیز صفات من است
مجال پس روی پیر عقل نیست که عشق / فرو گرفته حوالی شش جهات من است
گمان برم به خلاص از قوای نفسانی / که نیست ممکن و این هم ز ممکنات من است
زهم گشاده شوم چون نفس فرو بندد / عجب مدار که هم بند من نجات من است
سخن کرا نکند با مقلدان گفتن / هرآنچه گفته ام از محض ترهّات من است
چه می کنند ملامت مرا گناه از کیست / شکال پای من از عقل بی ثبات من است
ز بس که برنظرم جلوه می کند اصنام / اگر قبول کنی کعبه سومنات من است
چو من به من همه هیچ ام چو با توام همه تو / به حکم الا الله لا اله لات من است
به خواب دیده ام ای دوست در حلال و حرام / که فاسقات به امر تو صالحات من است
مرا چه غم که معاند ترش نشیند و تلخ / که زهر طعنه صاحب غرض نبات من است
حلاوت سخن من کجا نبات کجا / که شور بر همه عالم ز مسکرات من است
ز اسب نیک و بد خود چنان پیاده شوم / که پیل مست بر این نطع شاه مات من است
گهی زباران رشک ارس بدی چشمم / کنون زگریه ی وافر ارس فرات من است
عوام را به نزاری از آن تعلّق نیست / که نام هستی او در مسلمات من است
من از نتیجه آدم نیم که فطرت من / برون ز فطرت آبا و امهات من است


 شمارهٔ ۱۸۰

اگر عنایت غم نیستی که یار من است / که را غم من و اندوه بیشمار من است
غم تو یک نفس از من نمی شود غایب / هم اوست در همه عالم که یارغار من است
مرا نه یار و نه اغیار جز تو یاری نیست / غمی دگر نخورم چون غم تو یار من است
به دام زلف تو افتادم و عجب تر این / که من مقیدم و دام من شکار من است
اگر به وصل نخواهی نواخت واویلا / که مالک غم هجران در انتظار من است
نهاده ام سر بیچارگی و مسکینی / همین دگر چه به بازوی اقتدار من است
به ترک هستی خود گفتن و به بودن نیست / نه مرد کار چنینم اگر نه کار من است
ز پیر عشق شنیدم که گفت هر حلّاج / نه رازدار انا الحق نه مرد دار من است
شدم ز دست وگر باورت نمی شود / به خاک پای تو سوگند استوار من است
ز بس که خون دل از چشم من فرو ریزد / گمان برند که یاقوت در کنار من است
رعایتی دگرم گر نمی کنی باری / همین قدر که نزاری زار زار من است


 شمارهٔ ۱۸۱

نتیجه ای که زافکار نیم جان من است / وبال چشم و دماغ و تن و توان من است
به روزنامه ی سودای من چنین منگر / مداد او همه از مغز استخوان من است
روانیِ سخن از سرعت تفکّر نیست / که قطره قطره ی خون از رگ روان من است
عذوبت سخن ازآب سیل چشمم خاست / مداد سوخته از خامه ی روان من است
مراد من ز سخن طمطراق نیست بلی / غرض تسلیِ مرغ ِدلِ تپانِ من است
عجب مگر سر من در سر زبان نشود / یقین نه ام که چنین است در گمان من است
از آن که می شود از شیوه ی سخن معلوم / که آفت سرمن در سر زبان من است
چنین لطیف و گوارنده میوه ی سخنی / غذای اهل دل است و بلای جان من است
به کنج سینه ی من گنج شایگان و ازو / رسد به منفعتی هر کس و زیان من است
به شب چو خواب نمی یابم از هجوم خیال / زحل قیاس گرفتم که پاسبان من است
به روز چون سرخودنیستم چنان پندار / که زهره ی طرب انگیز میزبان من است
شنیده ای که شود در سرکسان سودا / سری که در سر سودا شده است آن من است
کنون که در سر سودای فکر کردم سر / چه سود اگر سر گردون برآستان من است
امان نمیدهدم یک زمان تکلف عشق / مگر خود این همه تکلیف در زمان من است
کمانِ ابروی خوبان کشیدمی وقتی / کنون به قوت بازوی من کمان من است
جواهری که کمر وار برمیان بستم / نثار کرده ی چشم گهرفشان من است
سواد کز پی شَعر نغوله شان کردم / سیاه کرده ی انفاس پر دخان من است
بسی به وصف لب لعل کانِ جان کندم / هنوز عادت جان کندن امتحان من است
ازین سپس من و ترتیب مسکرات الوجد / که گنج خانه ی سرّ دل نهان من است
اگر تفرّج مجنون به نجد بود اکنون / تفرجی ست که در وجد داستان من است
خبرز نام و نشان درمقام وجدم نیست / همین که نام نزاری برد نشان من است
غم وجود و عدم نیست هر چه بود و نبود / که داند آن که چه در سرّ کن فکان من است
به هرزه هم متلاشی نمی تواند شد / وجود من که ز جود خدایگان من است


 شمارهٔ ۱۸۲

گر رقیبش دشمن جان است رضوان من است / ورهمه مالک بود در راه او جان من است
آب حیوانی کزو شد زنده ی جاوید خضر / گر زمن پرسند خاک کوی جانان من است
من چه غم دارم اگر بر چشم اهل روزگار / ترک نام و ننگ دشوار است آسان من است
از بهشت و دوزخ ار خواهی نشانی ای پری / روزهای وصلت و شب های هجران من است
مذهب من نیست بودن قابل زهد و ورع / پند دانشمند ننیوشم که نادان من است
کفر مطلق نیست می گویند جز در زلف دوست / حلقه ای زآن زلف میخواهم که ایمان من است
نیست در فرمان من دانی که دل در اصل نیست / چون کنم دعوی که دل در تحت فرمان من است
درد دارم درد آه از درددل ای دوست دوست / چون کنم هم دردی درد تو درمان من است
مطربی دیگر ندارم در تماشا گاه وصل / زاری مسکین نزاری صوت و الحان من است


 شمارهٔ ۱۸۳

شراب خانه ی وحدت که انزوای من است / درو وساده ی تحقیق متّکای من است
کسی زمن نکند این سخن قبول ولی / ورای سدره اگر بشنوی سرای من است
فراز و شیب تعلق به معرفت دارد / از این قِبَل سرگردون به زیر پای من است
منم که لنگر کشتی قلزمِ عشقم / زفوج موج نترسم که آشنای من است
مرا برای غم دوست پروریده ستند / سعادت غم رویی که از برای من است
مرا زعالم بالا مدد دهند مدد / زکبریای خداوند کبریای من است
درون کنج نشسته همی کنم معراج / هزار رشک فلک راز ارتقای من است
قلم ز روی خرد بر صحیفه ی کاغذ / برآسمان دلم خط استوای من است
من ار مسخّر عشقم ولی مدبّر عقل / زدست فکر پراکنده مبتلای من است
مرا چه ستر حجاب و چه نام و ننگ بماند / میان خلق چو افسانه ماجرای من است
مرا مراد ز دریوزه چیست می دانی؟ / همین و بس که نزاری همان گدای من است
قرار نیست مرا برزمین ز کثرت شوق / چه حاجت است قسم ، آسمان گوای من است


 شمارهٔ ۱۸۴

سرّی که در اوصاف و مقامات جنون است / از باصره و سامعه و نطق برون است
در عشق جمالی و کمالی‌ست ولیکن / آن را نتوان دید و نه دانست که چون است
جانیّ و دلی هست ولی در ره عشاق / گر جانست همه آتش و گر دل همه خون است
در بند وجودی و وجودت عدم توست / عاشق به کف قدرت معشوق زبون است
بر عاشق مسکین چه کنی عیب که در عشق / سرّیست که چون حکم قضا کن فیکون است
در دارشفایی که بنا کرد محبت / هر لحظه دوا کم بود و درد فزون است
از بادیه ی عشق به مقصد نبری راه / بی درد که دردت به دوا راه نمون است
با عشق به هم صبر محال است نزاری / در خلقت ازیرا حَرَکت ضدّ سکون است


 شمارهٔ ۱۸۵

گر بدانی لمن الملک این است / اطلبوا العلم ولو بالصّین است
هرچه در دایرۀ گردون نیست / همه در یک دلِ روشن بین است
گر تو را آن دلِ روشن باشد / مطلعِ صبحِ قیامت این است
مست باش ای دلِ دیوانه که مست / فارغ از عیب گر و تحسین است
هر که با دخترِ دوشیزۀ رز / متأهل نشود عِنّین است
عقل اگر حکم کند من نکنم / ترکِ می کآن سخنِ رنگین است
عکسِ رخسارۀ جانانۀ ماست / هر اشارت که به حورالعین است
هندوی ِرومیِ او یعنی خال / نقطه یی بر ورقِ نسرین است
زرهِ مُظلِم او یعنی زلف / عقل را ظلمت و ما را دین است
حلقه بر حلقۀ زلفش گویی / حبسِ خَم در خَمِ غسطنطین است
هیچ زندانی از او ره بیرون / نبرد گرچه رهش تعیین است
ورچه تو بودۀ در زندانش / حلقه در گوشِ درش مشکین است
بر دلم هیچ ملامت مکنید / گر خطایی رود اندر چین است
گرچه دل گیر بود خوش باشد / تن وطن گاهِ دلِ مسکین است
رمز می گویم و می گویم باز / آن چه در ضمنِ سخن تضمین است
غایتِ کار محبّت دارد / با نزاری همه را این کین است
پسِ دیوارِ قناعت بنشست / گرچه صاحب قدمی پیشین است


 شمارهٔ ۱۸۶

دلی کآن دل به نور نفس بیناست / نظر گاهش رخ معشوقه ی ماست
ره ما دیر شد آمد ولیکن / در این ره مرد عاشق بی سر و پاست
نخست از خود تبرا کرده باشد / چو اصل عشق ورزیدن تبراست
ز خود فانی شود تا هست گردد / چو بی خود شد حجاب از راه برخاست
نهانش در نهان باشد ز هر کس / غلط کردم نهانش آشکاراست
چو شمعی زنده دل تا خوش بسوزد / ز بهر سر بریدن بر سر پاست
چو موسی در مناجات است در طور / اگر چون یونس اندر قعر دریاست
در آتش گر ببینی چون خلیلش / نشسته چون خضر بر فرش خضراست
وگر خال لبش بینی یقین دان / که این ماتم تماشا در تماشاست
وگر با خاک ره یکسان نماید / به معنی منزلش بر چرخ اعلاست
صفاتش از مشارق تا مغارب / کمالش از ثرا تا بر ثریاست
اگر در بند عشقی عشق این این است / وگر سودای عشقت نیست سوداست
مجوی از هیچ تارک روشنایی / کو گوهر در میان سنگ خاراست
نزاری هر چه دانستی بگفتی / زبان در کش که زین پس بیم غوغاست


 شمارهٔ ۱۸۷

آنجا همه شیر و انگبین است / این جا بنگر که همچنین است
ساقی غِلمانِ ماه روی اند / شیر و می و شهد و حور عین است
از مجلس ما اگر درآیی / بینی که بهشت راستین است
ما را مشمر ز خودپرستان / شک ممتنع از پی یقین است
آن قوم که برفکندگان اند / آن شیوه برون از آن و این است
خودبینی و خود پرستی یار / این هر دو خلاف شرع و دین است
هر کو در نام و ننگ بربست / با حور بهشت همنشین است
ایمن نیی از فرشته نفس / تا لشکر دیو در کمین است
فی الوقت ز ملک مصر خوش تر / آن را که شکر لبی قرین است
بر معتقد نزاری مست / نفرین چه کنی که آفرین است
از عین یقین خبر ندارند / آن را خیال پیش بین است
فی الجمله خلاف در میانه / از غایت حقد و بغض و کین است


 شمارهٔ ۱۸۸

کنون که قبله ی من روی آن نگارین است / سجود پیش رخ او کنم که راه این است
نماز من چو در این قبله طاعت است و قبول / ز خاک قبله ی خود ساختن چه آیین است
چو روی دوست بود فارغم ز قبله ی غیر / اگر چه کفر تو باشد ولی مرا دین است
چو دیر هست چه جویم نشان صومعه باز / که کنج صومعه ها مسکن مساکین است
نگنجد این سخن اندر دهان ناقص عقل / که این سخن نه برازای مرد خود بین است
نزاری و می و معشوق و کنج دیر مغان / طریق عاقل و مجنون بی غرض این است


 شمارهٔ ۱۸۹

بتی لاغر میان فربه سرین است / که از سودای او خلقی حزین است
چه گویم از میان او که وصفش / برو ز اندیشه ی باریک بین است
قبای حسن شد بر قد او ختم / سخن در قامت او راستین است
دو چشم مست شور انگیز او را / ندانم با خردمندان چه کین است
دو دل دزدند هر دو مست و خون ریز / نه دعوی می کنم عین الیقین است
ز عکس زیور آن خرمن گل / مگر گویی ثریا خوشه چین است
دلم بنشست خوش بر طاق ابروش / چرا با جفت مردم همنشین است
بسی شیرین تر است از جان شیرین / نمی گویم شکر یا انگبین است
اگر خاک است از خاک بهشت است / وگر ماء ست از ماء معین است
حجاب زلف بر خورشید رویش / مثال کفر و دین بل کفر و دین است
رموز عاشقان هر کس ندانند / نزاری را حقیقت این چنین است


 شمارهٔ ۱۹۰

شاد کن جان من که غمگین است / رحم کن بر دلم که مسکین است
روی بنمای تا نظاره کنم / کآرزوی من از جهان این است
دل بیچارگان به وصل دمی / شادمان کن که نیک غمگین است
گه گهم یاد کن به دشنامی / سخن تلخ از تو شیرین است
بی رخت دین من همه کفر است / با رخت کفر من همه دین است
دل به تو دادم و ندانستم / که تو را ناز و کبر چندین است
ننوازی و بس بیازاری / آخر ای دوست این چه آیین است
کینه بگذار و مهربانی کن / که نزاری نه در خور کین است


 شمارهٔ ۱۹۱

شب هجران تباه اندر تباه است / جهان برچشمِ من چون شب سیاه است
چه می گویم سوادچشمم آخر / چنین روشن نه زان رویِ چو ماه است
نبودم یک نفس از دوست خالی / وگر بودم خدابر من گواه است
چنانم هر چه فرمایی چنانم / چه گوید بنده حاکم پادشاه است
گر از من در وجود آید گناهی / نه آخر نورِ چشمم عذر خواه است
به سروِ قامتِ او بخش مارا / که طوبا اهلِ جنّت را پناه است
زمن بستان مرا تا بی تو با من / نماند هیچ وگر ماند تباه است
تو بپذیرم که بی بخشایش تو / عبادت خانه من پر گناه است
مرا اکنون خبر کردنداگر نه / محبت درمیان از دیر گاه است
نمی دانم چه می گویم چه گویم / حجابِ آتشِ سوزان گیاه است
نیازم هم رسد روزی به بالا / مسیح درد ناکان دودِ آه است
نزاری در مقامِ سرفرازی / ترابِ مقدمِ مردانِ راه است
کسی را گر معیّن نیست موعود / چه غم دارم بحمدالله مرا هست


 شمارهٔ ۱۹۲

می بده که در دادنِ می یاری هاست / کار این است دگرها همه بی کاری هاست
هیچ آرامش و آسایش و آسانی نیست / در عنا خانه دنیا همه دشواری هاست
به خلافِ فقها پیر خرابات منم / که میانِ ورع و می کده بیزاری هاست
گو ملامت گرِ بی فایده خود را دریاب / در دل آزاریِ عشّاق گرفتاری هاست
نیک بخت است که بر وی نبود پوشیده / که عقوبت همه مشتق زدل آزاری هاست
درد و رنج و غم و اندوه و ملامت بر دل / بارِعشق است و بر او این همه سربار ی هاست
تلخیِ شربت هجران و ترش روییِ صبر / شور بختا که چنین محتملِ خواری هاست
هر نزاری چو نزاری نبود بی زر وزور / چه کند زاری و خود پیشه او زاری هاست.


 شمارهٔ ۱۹۳

تشنیعِ خلق برمن ازین خاک ساری است / وین آب دیر شد که در این جوی جاری است
ما خوف راملامتِ افسرده کرده ایم / آری همیشه شیوه افسرده خواری است
ما بی خبر که عینِ بقا در فنایِ ماست / اصل جهاد قاعده جان سپاری است
زهّاد را امیدِ ثواب از عبادت است / معهودِ ما به دوست نیازست و زاری است
داند که از دیارِ که می آید این صبا / آن را که برمقالتِ ما استواری است
اسرار فاش می کنم و قاصرم و لیک / بی طاقتی نتیجه بی اختیاری است
الحق مقصّرم که قلم را به خدمتی / رخصت دهم که حاصلِ آن شرم ساری است
هرگز قبول کی کند از من سخن شناس / عذری که در مقابله نابه کاری است
معذور نیستم که به تاراج می دهم / گنجی که در خرابه کُنجِ نزاری است
بس مدّتی نماندکه بر تو نزاریا / فتوی روان شود که چو حلّاج داری است


 شمارهٔ ۱۹۴

خوش ولایت ها که در تحتِ امورِ اولیاست / مصرِ استغنا و رومِ فقر و بغدادِ رضاست
بخشِ ایران قسمِ عشق و قسم توران بخش عقل / در میان آمویِ حکمت هم روان و هم رواست
هم خراسانِ سلامت هم عراق عافیت / این یکی دارالقناعه آن یکی دارالشّفاست
در حدودِ مشرقِ افلاس می دانی که چیست / چینِ عدل و خلّخِ انصاف و فر خارِ صفاست
ملکِ هفت اقلیمِ عالم شش جهاتِ کاینات / پیش شاهِ همّت مردان طفیل یک گداست
باری الحاصل نگینِ مُهرِ وحدت امرِ اوست / باری القصّه زمینِ معرفت در ضبط ماست
عاقلان در حیرت اند از غیرتِ قهاّر عشق / تا نزاری را چنین ملکِ مسلّم از کجاست
عالم وحدت برون از هرچه اسمِ شَی بروست / ز اوّل فطرت میانِ عقل و عشق این ماجراست


 شمارهٔ ۱۹۵

با تو ما را اتّصالِ جانی است / وین حدیث از عالمِ روحانی است
عقل گفت او از کجا تو از کجا / من چه دانم قدرتِ ربّانی است
جز به چینِ زلفِ تو اقرار من / هر چه دانم غایت نادانی است
جز به سر گردیدن اندر پایِ تو / هر چه دیگر هست سر گردانی است
خویشتن بین گو مکن دعوی که کار / نه به زورِ پنجه و پیشانی است
گر کسی دستی کند در خونِ ما / زودیت خواهند کو قربانی است
در ضیافت گاهِ قتّالانِ عشق / جمله جانِ عارفان سر خوانی است
دینِ ما روشن به کفرِ زلفِ تست / روزِ روشن در شبِ ظلمانی است
نیست در فردوسِ اعلا چون تو حور / وین بلاغت نیز هم انسانی است
بیش از این در وصفِ تو ادراک نیست / غایتِ امکان چو بی امکانی است
خویشتن بینان مگر پنداشتند / کاقتضایِ عاشقی کسلانی است
ازشتر مستی در آموز ای پسر / خویشتن پرور خرِ کهدانی است
می کشد بار اشتر و در بی خودی / فارغ از دشواری و آسانی است
چون ندارد چاره یی در دستِ دوست / محو شد وین هم ز بی درمانی است
دست گیری کو که عقلِ پای مرد / چو نظر در معرضِ حیرانی است
کف ندارم خالی از جامِ الست / گرچه می در جامِ جان پنهانی است
گوش بر قالوا بلی بنهاده ایم / گرچه کارِ چشم خون افشانی است
نیست چون معلول معلولان راه / آری آری گوهرِ ما کانی است
درّ این اسرار پنداری مگر / ریزه ریزه گوهرِ عمّانی است
نی که در جنبش نباشد آفتاب / ذرّه یی با آن که چون نورانی است
شیر رز را گروهی اهلِ دل / گفته اند آری که روح ثانی است
جانِ جان است او فرو ریزش به حلق / گربه حجّت بشنوی برهانی است
روشن است اینک دلیلی روشن است / جانِ یاران است و یارِ جانی است
بر سخن هایِ نزاری جان بده / جانِ شیرین هم به جان ارزانی است
توگران باریِ جان او مبین / نا نپنداری بدین ارزانی است
مسکرات الوجد چیزی دیگرست / آن برون زین عالمِ حیوانی است


 شمارهٔ ۱۹۶

عرق چین تو بویی بر صبا بست / صبا بر جنبش شریان ما بست
هزاران نافه ی آهوی تبّت / ز چین زلف بر مشک ختا بست
هزاران دل به صد ناز و کرشمه / دو چشمت برد و بر زلف دوتا بست
شدم آشفته بر فرق نگاری / که خط راستی بر استوا بست
عبای عاشقان معراج شوق است / ولی مرد هوایی بر هوا بست
ملامت گر به ما ظن خطا برد / خیالی بود کو بر جان ما بست
در این عالم که در بر ما گشادست / تمنای تو مارا کرد پا بست
عنان عشق نبساید که خود را / نه بر فتراک عشق از ابتدا بست
ز بهر چینه یی را آن چه مرغ است / که او خود را نه بر دام بلا بست
که داند تا ز مبدا نقش لیلی / قضا بر صورت مجنون چرا بست
به مسمار محبّت نعل عشقش / قضا بر جبهت این مبتلا بست
به زاری کشت جلاد فراقش / نزاری راو وصلش بر قضا بست
ولیکن از مبادی محبّت / نزاری همچنان مست و خراب است
سخن پوشیده میگوید محقق / ببین تا از کجا چون بر کجا بست


 شمارهٔ ۱۹۷

گر از خیال مرا با تو دوش صورت بست / که در مقام وفا با منت نفاقی هست
شنیده باشی و دانی که در مثل گویند / حدیث مست نگیرند عاقلان بر دست
در این که ترک ادب کردم اشتباهی نیست / ولی درست شود شیشه باز چون بشکست
هزار بندگی ات کرده ام به یک تقصیر / ز دوستان وفادار باز نتوان جست
ز وصل و هجر بر ابنای روزگار به فخر / ز اتفاق شما کرده ام غلو پیوست
چنان مکن که زبان در کشند دشمن و دوست / که جوش و بوش نزاری به عاقبت بنشست


 شمارهٔ ۱۹۸

یارب مرا خلاص ده از هر چه غیر توست / تا جز تو را نبایدم الّا هم از تو جست
هرچند بر قضای توام نیست اطّلاع / تا بر سرم چه حکم قضا کرده ای نخست
در خویش یافتم ز تو چیزی و هم به خویش / نتوانمی به شرح و بیان کردنش درست
دانم که هیچ نیست به خود هیچکس ولیک / خود را به یک حساب نباید گرفت سست
چون بندگان معتقد از فرط اتحاد / باید کمر به بندگی خواجه بست چست
تا ذکر و فکر هر دو به هم متحد شوند / اقلام سوخت باید و دفتر به آب شست
او را از او طلب کن و او را به او شناس / اینجا نهال معرفت از بیخ اصل رست
کاریست اوفتاده و باری نزاریا / تن دار باش و ثابت و مردانه باش و رست


 شمارهٔ ۱۹۹

ای من غلام آنکه غلام غلام توست / در آرزوی جرعه ی جام مدام توست
جام جهان نمای جم و چشمه ی خضر / گر راست بشنوند زمن عکس جام توست
بر مقدم تو گر برود گو برو سرم / سرهای گرد نان جهان زیر گام توست
گر شد دل رمیده ی من رام عشق تو / نبود عجب که توسن افلاک رام توست
هرگز نه ممکن است که خواهد خلاص یافت / هر دل که قید سلسله ی همچو دام توست
جایی دگر کدام و پناهی دگر کجا / اینش نه بس که در حرم اهتمام توست
گر بگذرد نزاری بر یاد خاطرت / او را تمام اگر چه که او ناتمام توست


 شمارهٔ ۲۰۰

تو در آ خانه کیا کیست دگر خانه ی توست / من کی ام هیچ بجز تو همه بیگانه ی توست
گر چه پروانه صفت مولع شمعیم همه / سوختن کار خلیل است که پروانه ی توست
نفس و ارکان طبیعت به محل مجبورند / عقل خود شاهد حال است که دیوانه ی توست
من آشفته نی ام محرم اسرار رجال / هر که بیرون ندهد راز تو مردانه ی توست
دانه از پنبه ی حلاج جدا میکردم / پود و تارش همه آن است که در شانه ی توست
کشت زاریست جهان آب و زمینش همسان / حق و باطل همه از ریختن دانه ی توست
ما نداریم دگر با دگری پیمانی / خود نزاریِّ گدا مست ز پیمانه ی توست


 شمارهٔ ۲۰۱

گر بدانی چه در قنینه ی توست / جام جم ساغر کمینه ی توست
در گلیم حکیم عشق گریز / که همه جزو و کل دفینه ی توست
با تو هم بسترست فرعونت / غلطم در درون سینه ی توست
گر تو مجموع نقد خود باشی / بحر و کان هر دو در خزینه ی توست
آب سیل قضای امروزی / تا به زانوی عقل دینه ی توست
عاریت نیست عشق من چه کنم / چون توان گفت در رهینه ی توست
دل غلط می کنم که گر سنگ است / پیش جام تو آبگینه ی توست
سینه چون جام کن نزاری صاف / جان کونین در قنینه ی توست
بادبان دماغ پرسود است / خانه ی نوح جان سفینه ی توست
خلق عالم چه دوست چه دشمن / هم ز مهر تو هم ز کینه ی توست
تویی آن مرغ آشیان شکار / که نجوم سپهر چینه ی توست


 شمارهٔ ۲۰۲

دیر شد تا در سرم سودای تست / دل به صد جان واله و شیدای تست
چشم شب بیدار خون پالای من / بی قرار از نرگس شهلای تست
سرو بالای تو طوبای من است / بل بلای جان من بالای تست
لولوی لالاست دو لعل لبت / بل که لولو کم ترین لالای تست
جز تو با تو در نمی گنجد کسی / گر بهشتی هست خلوت جای تست
چون دو می بینی دویی در کثرت است / هم تو باشی گر کسی هم تای تست
آفتاب از پرتو شمع رخت / راست چون پروانه ناپروای تست
هر که را در سینه سوزی معنوی ست / عاشق روی جهان آرای تست
سد هزار آسیمه سر بر بوی وصل / چون نزاری عاشق شیدای تست


 شمارهٔ ۲۰۳

ای دل بدان که درد دل تو دوای تست / بی درد دل مباش هم او مقتدای تست
دنیا نه جای تست مکان تو دیگر است / گرچه ز ابتدای مراتب سرای تست
مقصود ز آفرینش کونین و عالمین / گر بشنوی ز داعی مخلص برای تست
زین تنگنا بدر شو و حالی قرار گیر / بر تخت گاه سدره که آرام جای تست
بنشین به چار بالش سرمد به کام دل / گر زان که بر وساده ی حق متکای تست
این جا هوای هاویه بیرون کنی ز سر / آن جا هوای سدره نشینان هوای تست
الا هوای نفس چه می دید جم ز جام / اینک سفال ساغر گیتی نمای تست
ساکن مباش می رو و ایمن مباش نیز / بر ره هزار غول ز چون و چرای تست
تا زین همه عذاب و خطر وارهی به طبع / تسلیم کن به آن که به حق ماورای تست
آخر چرا متابعت دیو می کنی / دیو ای فرشته زاده نگویی کهای تست
تو پس رو اموری و او سخره ی غرور / ابلیس ناسزا به چه حجت سزای تست
هرگز به منتهای کمالات کی رسی / تا هم ورای ناقص تو پیشوای تست
بنگر به دست کار نزاری که چون بساخت / این داری مفید که شافی دوای تست
اخلاط حکمت است که ترکیب می کند / حبی محققانه که محض شفای تست
با کافران غزا چه کنی آری از نخست / دفع هوای نفس تو حد غزای تست


 شمارهٔ ۲۰۴

قبله ی روحانی ما روی تست / کعبه ی دوجهانی ما کوی تست
گرچه ز شب راه بری نادرست / رهبر ره گم شدگان موی تست
دانش جز وی چه بود ،عقل کل / شیفته ی غمزه ی جادوی تست
پنجه ی عقل من و ما از کجا / مرتبه ی قوت بازوی تست
دولت آن کس که به پیوند عشق / حلق دلش بسته ی گیسوی تست
هان جگر سوخته ی بی دلان / زنده به بادی ست که از سوی تست
شادی رویت که دل عاشقان / جفت غم از طاق دو ابروی تست
هیچ کس از بند تو آزاد نیست / در همه آفاق هیاهوی تست
کیست نزاری که چو او صد هزار / بنده ی آزاده ی هندوی تست


 شمارهٔ ۲۰۵

هر که از می توبه خواهد کرد تایب شد نخست / گو بیا تا من بیاموزم بدو شرط درست
گویمش چون دست گیرد قاضی شهرت به عهد / هم بر آن نیت که او کرده ست نیت کن نخست
توبه چون بر دست او کردی سبک بر پای خیز / توبه ی من گو مقدر بر ادای شرط تست
چون تو پنهان می خوری من نیز پنهان می خورم / عهد محکم کرده ام بر سنت قاضی نه سست
در حضور جمله در جامع به آواز بلند / عهده کن در گردن قاضی بدین الزام رست
چون برون آیی ز مسجد گر کسی پرسد بگو / کز نزاری یافتم تعلیم این بازی چست
توبه کاران را که با ما این قدم خواهند رفت / اقتدا باید به قاضی کرد و دست از توبه شست


 شمارهٔ ۲۰۶

آخر دور ظلم و بیدادست / که جهان در تزلزل افتاده ست
روی ها در سجود بر خاک است / دست ها بر خدا به فریاد است
دل ظالم کجا و رحم کجا / بی ستون بی خبر ز فرهادست
گر جهان شد خراب باکی نیست / چون وطن گاه جغد آبادست
نیست یک آدمی به ده قصبه / که نمی آید آدمی بادست
همه ابلیس و دیو و عفریت اند / ز آدمی خود کسی نشان داده ست؟
تکیه از جهل می کند نادان / بر جهانی که سست بنیاد ست
هر که محجوب ماند از مطلوب / هم خود از پیش خود بر استاده ست
سست عزما که طالب جاه است / سخت جانا که آدمی زادست
خوش دلی در زمانه ننهادند / و ان طلب می کند که ننهاده ست
در چنین دور خاک بر سر آن / که بدین زندگی دلش شادست
باده می خور نزاریا و مخور / غم دنیا که سر به سر بادست


 شمارهٔ ۲۰۷

گر تو نامحرمی ای یار بدار از ما دست / کار ما با نفس محرم عشق افتاده ست
یار باید که حجاب من بی دل نشود / دایم از صحبت نامحرمم این فریادست
بر سر از مبداء فطرت رقمی زد عشقم / اگر انصاف ز من می طلبی بی دادست
یک نفس بیش ندارد چه کند صاحب وقت / هر چه دیگر همه حشوست و خیال آبادست
جهد کن تا نفسی می رود اندر حلقت / مگر آری دلِ دلسوخته یی را با دست
شادی آن که در مرحمت و رافت و فضل / بر جماهیر گدایان غنی بگشاده ست
دنیی و عقبی اگر باز شناسی در وقت / همه در وقت حریفی ست که این دم شادست
ساکن وصل و امین باش سنایی گفته ست / آخر ای یار دل اهل دل از پولادست
نوعروسی ست جهان گر چه قدیم است و لیک / سهل باشد که چو تو ناخلفی دامادست
غایت رفق نزاری سخن شیرین است / شیوه ی سنگ پرستی روش فرهادست
مسکرات است نه ترتیب سخن پیرایی / زاده ی فطرت وقت است همین دم زاده ست


 شمارهٔ ۲۰۸

دستم نمی دهد که بدارم ز یار دست / او پای درکشید و مرا کرد پای بست
سوزش به دل برآمد و راه نفس گرفت / عشقش ز در درآمد و در کنج جان نشست
در عشق رازپوشم و معشوق پرده سوز / در هجر ناشکیبم و دل بر جفاپرست
گر ناسزاش دانم و گویم که هست نیست / ور بی وفاش خوانم و گویم که نیست هست
ای چشم عقل خسته ی آن غمزه ی چو تیر / وی پای خلق بسته ی آن زلف همچو شست
بر آسمان ز طلعت روی تو مه خجل / در بوستان ز قامت چست تو سرو پست
وصل تو جان دل شده را مایه ی حیات / هجر تو حلق غم زده را تخمه ی کبست
به زین نگاه کن به نزاری چو ناگهش / مست تمام کردی از آن چشم نیم مست


 شمارهٔ ۲۰۹

پیر ما نعره زنان کوزه ی دردی در دست / روز آدینه به بازار درآمد سرمست
با مریدان به سر کوی خرابات کشید / با حریفان خرابات به مجلس بنشست
قدحی پر بستد تا سرو بر دست گرفت / گفت چه فاسق و چه زاهد و چه نیست و چه هست
صبغه الله به کار آید نی ارزق زرق / رنج بی هوده بود رنگ بر او نتوان بست
بانگ برداشت که تا چند ز کوته نظری / هان وهان عهد و وفا تازه کنید از سر دست
بت بود بت زر و سیم و رز و باغ و زن و زه / بت پرستی نکند هر که بود دوست پرست
دست بگشاد و حریفان همه را جامه بکند / باده در داد و مریدان همه را توبه شکست
هر که پیش آمد و تسلیم شد و بیعت کرد / از بروت خود و از ریش همه خلق برست
کرد از قاعده و عادت و رسم استغفار / برد یاران همه را بر سر پیمان الست
دعوت پیر چو بشنید نزاری و بدید / خود همین سنت و دین داشت نزاری پیوست


 شمارهٔ ۲۱۰

وقت گل جام مروق نتوان داد از دست / جان من جان من الحق نتوان داد از دست
یار هم صحبت دیرینه به تزویر محال / که به هم بر نهد احمق نتوان داد از دست
سر گلگون می از دست مده حاضر باش / کان عنانی ست که مطلق نتوان داد از دست
تا رسیدن به تماشای گلستان بهشت / چمن باغ خورنق نتوان داد از دست
تا به چنگ آمدن زلف حواری حالی / دامن یار مرفق نتوان داد از دست
گل و مل حاضر و منظور نزاری ناظر / بر مجاز این همه رونق نتوان داد ازست


 شمارهٔ ۲۱۱

به روزگار شبی گر دهد وصالم دست / خروس بانگ برارد سبک نباید جست
ستیزه ی شب وصل آمدست روز فراق / مدارِ دور بر این نقطه می رود پیوست
چو هیچ ماهرخی نیست بی رقیب و ذنب / چرا رضا ندهم بر قضا به حکم الست
میان ما و غم دوست در خروج و دخول / به جان دوست اگر هیچ امتناعی هست
رقیب گفت برفتی و توبه بشکستی / که دور چشم بد از توبه ی تو توبه پرست
ز درد طعنه ی او گفتمش تو را چه زیان / اگر درست بود توبه ی من ار بشکست
جهانیان بشنیدند و آفرین کردند / زهی نزاری قلّاشِ رندِ عاشقِ مست
قلندری ام وشنگوَلی و خراباتی / به زور، زهدی بر خود نمیتوانم بست
بسا که در حقِ ما محتسب چو صبحِ نخست / دروغ گفت ولیکن به راستی بنشست
همان به است که انصاف خویشتن بدهم / که بی جواز ره از باژخواه نتوان رست


 شمارهٔ ۲۱۲

دلی که عاشق روی نگار دلبندست / نه ممکن است که با صابریش پیوندست
کسی که او به صفت صابرست عاشق نیست / به عشق و صبر نظر کن که چند در چندست
کدام عاشق صادق شنیده ای که ز هجر / ز عاجزی سپرِ صابری نیفکنده ست
چهارسوی نهادم ز رخت صبر تهی ست / که شش جهات وجودم به عشق در بندست
ز پند هیچ نیاید، نصیحتم مکنید / که مرد عاشق دیوانه فارغ از پندست
کمینه بنده ی اویم اگر قبول کند / به هرچه خواهد و فرمان دهد خداوندست
هزار توبه شکستم هنوز مردم را / طمع بود که مرا التفاتِ سوگندست
به مهر زن نکنم دامن دل آلوده / که پایبندیِ واماندگان ز فرزندست
نزاریا ره دیوانگان عشق سپر / طریق زهد ره مردم خردمند است


 شمارهٔ ۲۱۳

خلاف وعده کردن ناپسندست / ببین کز وعده ی وصلِ تو چندست
مده دشنام ناخوش بوسه ای ده / چه زهرم می دهی آنجا که قندست؟
بترس از چشم شور و ابروی تلخ / که از نامحرمان بیم گزندست
به آتش برفشان گه گه سپندی / که دفع چشم بد دود سپندست
علاجِ دردِ بی آرامِ من کُن / ببخشا بر دلی کو دردمندست
به کوته دیده گویید ای مشنّع / بلای عقل بالای بلندست
مرا گویی مرو دنباله ی عشق / نمیدانی که در حلقم کمندست
خطیب از دوستانم گو حدیثی / کرا پروای چندین وعظ و پندست
که در بند بلای قامت دوست / همه عضو نزاری بند بندست


 شمارهٔ ۲۱۴

مرا که با رگ جان شاخ مهر پیوندست / گمان مبر که دلم دل ز دوست برکندست
تنم به یک نفس از وصل یار خوشنودست / دلم به یک نظر از روی دوست خرسندست
غریب نبود اگر چشم جان به جانان است / عجیب نیست اگر میل دل به دلبندست
فغان کنند نصیحت کنان، نمیدانند / که بندِ پایِ دلِ مُستمندِ من پندست
ز فرقت تو به جان آمدم بیا ای جان / که جان من به جمالت بس آرزومندست
به خاک پای تو کز دیده غرق در خونم / به خاک پای تو گفتم، ببین چه سوگندست!
خلاف عهد نزاری مکن به سعی جفا / که در وفا و صفا بی نظیر و مانندست


 شمارهٔ ۲۱۵

محبتی که میان من و تو موجود است / پس از من و تو بماند که پیش ما بوده ست
ز ابتدای ازل تا به انتهای ابد / قضا به حکم مرا با تو عشق فرموده ست
هنوز دیده ی معنی نکرده بودم باز / که گوش جان من آوازه ی تو بشنوده ست
وجود گو زِ مسافت مجاهدت می کِش / چو از ملازمت تن روان برآسوده ست
همین بس است که خشنودی تو حاصل شد / خدای خشم نگیرد چو دوست خوشنودست
ز عشق مستم و آن را که مست عشق بود / کجا خدای عقوبت کند که ماخوذست
پس از قیامت محشر هزار سال دگر / اگر به هوش درآیم هنوز بس زودست
کمال حسن تو چندین ز بی قراری ماست / ایاز را همه عزّت ز عشقِ محمودست
به اولین قدم ار سر رود نزاری را / کسی که از تو زیان کرده است برسودست


 شمارهٔ ۲۱۶

من پیش از این که داشتمی پای دل ز دست / هرگز نرفتمی ز پی بی دلان مست
تا دل به دست بود ز دستم نرفت کار / واکنون که دل ز دست بدادم شدم ز دست
برخاست از سر همه اکوان کفرو دین / هرشیردل که بر سر کوی بلا نشست
نازک دلان بمانده در تیه حیرت اند / تا برکه راه بازگشادندو بر که بست
همّت بلند بایدو بازوی دل قوی / گرآسمان شود بمثل همچو خاک پست
در پشت امتحان دل آور نیامده است / از بار طعنه های ملامت گران شکست
چندان که مرد مولع جانست در بلاست / چون ترک جان گرفت ز دام بلا بجست
از دل چه لاف میزنم آخر کدام دل / آخر چه آید از بزه کاری هواپرست
از دوست قانعم که نسیمی رسد به من / هرکو ز هجر و وصل برون شد ز خود برست
ای باد از زبان نزاری بگو به دوست / کاخر شمامه ای ز عرق چین بما فرست


 شمارهٔ ۲۱۷

ساقی سر خم زود برانداز که عید است / پژمان منشین بزم فروساز که عید است
تا کی ز نهان خوردن و در خفیه شمیدن / با خلق بگو روشن و سرباز که عید است
بردار نقاب از خم ابروی هلالت / بر بام شو و بانگ درانداز که عید است
گو از افق طرف تتق ماه دوهفته / بنمود خم ابروی طنّاز که عید است
امشب من و ابروی هلال و قدح می / فردا تو به بازار فرو تاز که عید است
بن گاه حریفان و طرب خانه یاران / از اقمشه روزه بپرداز که عید است
زین پیش اگرت مصلحتی بودو حجابی / زین بیش منه عذر و مکن ناز که عید است
از ما به نزاری برسان مژده که در حال / خلوت گهت أراسته کن باز که عید است
بگذشت مه روزه کنون مقدم شوّال / دارید به اکرام و به اعزاز که عید است


 شمارهٔ ۲۱۸

دلم هنوز به پیرانه سر گرفتارست / هنوز در سرم آشوب عشق بسیارست
میی ست در سرم از جام روزگار الست / که حاجتم نه به خم خانه نه به خمّارست
دلم گریخته در تار تار زلف کسی ست / که رشک نافه ی مشک غزال تاتارست
دلی که جنبشی از عشق نیست در جانش / اگرچه کار جهان با وی است بیکارست
چه پادشا، چه گدا هرکه را حیاتی هست / شدن مسخّر فرمان عشق ناچارست
حیات مرده دل از اتّصال زنده دلی ست / که هرکه او بکسی زنده نیست مردارست
کمال عشق برون رفتن از وجود خود است / نکو ز من بشنو سرّ یار با یارست
تو چیستی همه او ، غیر او چه هیچ دگر / حکایت است نه حقّا که محض اسرارست
ز هیچ هیچ نیاید بلی بلی همه اوست / به خویش رفتن اقرار نیست انکارست


 شمارهٔ ۲۱۹

گر از دل باز گویم بیقرار است / وگر از دیده خونش در کنارست
اگر عقل است سودای دماغ است / وگر خاطر پریشان روزگارست
نه روزم جز قلم کس همزبان است / نه شب الّا خیالم راز دارست
مگر هم سایه بامن همنشین است / مگرهم ناله با من سازگارست
وفا از هرکه جویم بی نشان است / جفا از هرکه گویم بیشمارست
عفا اللّه غم که با من در همه حال / میان آب و آتش یار غارست
نزاری پیش از این بودی به زاری / کنون باری به زاری های زارست


 شمارهٔ ۲۲۰

فراق یار گرامی عجیب دشوارست / علی الخصوص کسی را که دل گرفتارست
چه اختیار بماند به دست مجنون را / که حسن لیلی بس شاهدی دل آزارست
قیامتی که بدان وعده میدهند الحق / فراق یار عزیزست و سخت دشوار است
در انتظار ملاقات دوستان به خیال / صبور بودن و قانع شدن بناچارست
دمی زآب سرم سوز دل نشد ساکن / از آنکه نایره ی اشتیاق بسیارست
بناز خفته چه داند میان نخّ و نسیج / که چشم من همه شب تا بروز بیدارست
بحبس ظلمت غربت چنان گرفتارم / که روز روشن بچشم من شب تارست


 شمارهٔ ۲۲۱

قصد به جان کرده ای ای دل محنت پرست / دیده نهادی به صبر ، دوست بدادی ز دست
بس که بسر برزدی دست به حسرت ولیک / سود ندارد دریغ ، صید چو از دام رست
سینه ی مجروح را وصل چو مرهم نهاد / ضربتِ پیکان هجر ، باز جراحت بخست
رغبت دنیا مکن ؛ دوست بدنیا مده / هرکه ثباتیش هست دل بجهان در نبست
دور زمانت اگر تا بفلک برکشد / هم کُنَدَت عاقبت زیرِ گِل این خاک پست
یکدم اگر یافتی کُنجی و اهل دلی / حاصل آن یکدم است ، هرچه در ایٌام هست
بی هنر عیب جوی ، غیبت ما گو بگوی / کِی بملامت رود مهر که در دل نشست
روز قیامت بهوش ، باز نیاید هنوز / هرکه به حلقش رسد جرعه ی جام الست
چاشنی ای یافته ست بی سببی نیست هم / موجب شیرینی است ، شور نزاری مست


 شمارهٔ ۲۲۲

چون بخواند حاسدم آتش پرست / چون مرا بیند چنین آتش بدست
ماهم اندر آتشیم از آب رز / گر خلیل اللّه در آتش نشست
گر بود بی آبرویان را مجال / از تعصّب در زنند آتش به مست
زاهد روبَه طبیعت را چه قدر / شیر با آن صولت از آتش بجست
چون نباشد دوزخی مست سخی / پس از آن آتش به این آتش بر است
ساقیا هین کز دم دی در دلم / گر نمی خون بود بی آتش ببست
نی چه میگویم که دور از روی او / زار میسوزم ز بس آتش که هست
دوش گفتی می لبم مجروح کرد / جان من یاقوت کی زأتش بخست
از نزاری رخ مپوش امشب که هست / بت پرست ، اخترپرست ، آتش پرست


 شمارهٔ ۲۲۳

در حضور دوستان می پرست / این گواهی میدهم اندر الست
هرکه را دادند جام بی هُشی / مست و لایعقل شدو از خود برست
دل ز بدو فطرتم از دست رفت / لاجرم اینجا نمی آید بدست
چون ندادم دل به دلداری نِیَم / لایق و همصحبت اهل نشست
توبه ی توهم چو زلف یار ماست / پای تا سر پرشکنج و پر شکست
چیست عقل و نفس ما؟لات و هبل / پس چرائی معترض بر بت پرست
هم عنان جبرئیل حضرت است / هرکه را توفیق بر فتراک بست
عاقلان را حوصله ی این لقمه نیست / بر نزاری شان ولی انکار هست
خویشتن بینان کوته دید را / نیست حدّ خود براندازان مست.


 شمارهٔ ۲۲۴

یک نفس با همدمی از هردو عالم خوش ترست / کنج خلوت خانه ای از ملکت جم خوش ترست
صحبت نامحرمان ناخوش تر از جان کندن است / آه از محرم که او جان یارمحرم خوش ترست
گرچه ما تنها نشینانیم و تنهائی خوش است / لیک گر یاری بود با یارهمدم خوش ترست
ساقیا رطل دمادم برزن و دم برمزن / کز طریق بیخودی رطل دمادم خوش ترست
یک قدح صاف صبوحی خوش تر از ملک دو کون / ور همه یک کوزه ی دردی بود هم خوش ترست
سوگوارانیم کز مشرق به ارض افتاده ایم / مرد عشرت نیستیم اینجا که ماتم خوش ترست
غم به ما شاد است و ما دیوانگان عالمیم / شادی دیوانگان ، دیوانه خرّم خوش ترست
عاشقانِ بی غرض خوانند مارا لاجرم / نیک با بد بهتر است و نوش با سم خوش ترست
مرهم جان نزاری زخم باید زخم عشق / زخم کز بازوی عشق آید ز مرهم خوش ترست


 شمارهٔ ۲۲۵

جام تلخ از جان شیرین خوش ترست / جان رز در جام زرّین خوش ترست
خوش بود گل تا بود بی خار خوش / ارغوان بر برگ نسرین خوش ترست
عنبرو عودو عبیر ارچه خوش است / از همه بوی عرق چین خوش ترست
بوی زلف یار من گر بشنوی / بگروی گر ناف مشکین خوش ترست
زلف او و نافه ی آهوی چین / نیفه ی پرچینش از چین خوش ترست
ماه رویان را ز گوش آویخته / خوشه خوشه همچو پروین خوش ترست
چند از این تشبیه بشنو یک سخن / حسن پیش اهل تحسین خوش ترست
از خوشی هائی که دیدم در جهان / لعل می با لعل نوشین خوش ترست
آب خضر و آب رز این هردو آب / من نمیدانم کدامین خوش ترست
حالیا باری به نقد انصاف را / راست گویم آب رنگین خوش ترست
جام می برکف نزاری گفت راست / من گواهی میدهم کاین خوش ترست


 شمارهٔ ۲۲۶

عشق پیدا از نهان لایق‌ترست / زآن که تحقیق از گمان لایق‌ترست
زن بود با رنگ و بوی ای بُل هوس / مرد بی‌نام و نشان لایق‌ترست
عاقلان با عاقلان، دیوانه را / صحبت دیوانگان لایق‌ترست
پادشاهی کار هر بیچاره نیست / روستایی پاسبان لایق‌ترست
سر نمی‌مالیم در بالین یار / روی ما بر آستان لایق‌ترست
عاقلان دیوانه می‌خوانندمان / خود نزاری را چنان لایق‌ترست


 شمارهٔ ۲۲۷

گوش بر آواز و چشمم بر درست / شور از آن شیرین‌زبانم در سرست
دلستان و دل‌ربای و دل‌فریب / جان فدای او که از جان خوش‌ترست
زلف شهرآشوب او تا شهره شد / شش جهات شهر پر شور و شرست
خواب چون در چشم گنجد هر که را / خار بالین است و خارا بسترست
شاخ امّیدش چه برها می‌دهد / هرکه را این میوهٔ دل در برست
دشمنانم گر ملامت می‌کنند / اعتراض دوستان مشکل‌ترست
رقص چست و قامت چالاک او / راستی را رشک سروِ کشمرست
از لب شیرین شورانگیز او / بوسه‌ای چندم به غایت درخور است
چون کنم طاقت ندارم یک نظر / چشم من خفاش و روی او خورست
دانهٔ خال سیاهش بین که چون / خوش نشسته بر کنار کوثرست
هرکه بیند گوید آخر با خضر / هندویی چون در مراتب هم‌برست
پس نزاری هم بدین نسبت به دوست / ذره‌ای با آفتاب خاور است


 شمارهٔ ۲۲۸

آن را که در فراق صبوری میسرست / عشقش همیشه بر هوس دل مقدر است
در عشق سوز باید و با سوز درد دل / آری هوس نه عشق بود کار دیگرست
عشق مجاز را ز حقیقت توان شناخت / آواز نوحه‌گر نه چو فریاد مادرست
آه از دلی که جان گرامی به عشق داد / با جان رفته آتش سوداش در برست
می‌سوزد و هنوز همان عاشق است زار / می‌میرد و هنوز همان مهرپرورست


 شمارهٔ ۲۲۹

چه عیش‌ها دگر اصحاب را کزین سفرست / مگر مرا که وجود از حیات بی‌خبر است
نه یار با من و نه دل زهی دو دیدهٔ سخت / که با چنین سر و کارم عزیمت سفرست
من از جهان و جگرگوشه‌ای و غایب از او / وجود با من و دل پیش گوشهٔ جگرست
نه حاصلی و نه تکلیفی و نه مصلحتی / مرا بگوی که طوق عراق در چه خورست
به قهستان درم از دوستان شکایت نیست / ولی رقیب حبیبم ز دشمنان بتر است
اگر تو قصهٔ ما بشنوی دگر نکنی / حدیث لیلی و مجنون که در جهان سمرست
چه جان بکندم و خون خوردم و نمی‌میرم / دروغ نیست که عاشق ز سنگ سخت‌ترست
معاف دار که با خویشتن نپردازد / کسی که خاطر او در پی کسی دگرست
به سر نمی‌شود از شاهدی وگرنه مرا / خدای داند کز هرچه در جهان به سرست
رقیب گفت نزاری مکن نظر به غرض / بپوش دیده که ما را غرض همین نظر است


 شمارهٔ ۲۳۰

گرچه در روح صبا مطلق حیاتی دیگرست / در عرق‌چین نگارم رایحاتی دیگرست
گر نبات مصر مشهورست در عالم به ذوق / رسته بر گرد لبش شیرین نباتی دیگرست
سرو بستان را که چندین شرح و وصفش می‌کنند / راستی سرو روانش را صفاتی دیگرست
در فراق روی چون فردوس آن خورشیدوار / چشم من بنگر که پنداری فراتی دیگرست
عقل را گرچه مقدم می‌نهند از ابتدا / هر زمان از عشق پیشش مشکلاتی دیگرست
در مقامر خانهٔ روحانیان پاک‌باز / بر بساط عشق هر دم شاه‌ماتی دیگرست
شهره شد کز بت پرستیدن نزاری توبه کرد / وآن خلاف استغفرالله ترهاتی دیگرست
بت‌پرست ار چون بت من می‌پرستد عیب نیست / گرچه هم گویند کاخر بی‌ثباتی دیگرست
ای مسلمانان گر از من گفت باور می‌کنید / قبلهٔ اسلام جانم سومناتی دیگرست
راز خود چون فاش کردم‌ با تو گفتم صدق حال / زان که در هر عضو من عزی و لاتی دیگرست
تا نزاری کی بود فارغ ز جمع مسکرات / از پی هر مسکراتش مسکراتی دیگرست
کی شود هشیار بر خم‌خانه‌های مسکرات / عقل را هر لحظه بر نامش براتی دیگرست
خود خط زیباش بر خون نزاری مطلق است / وین عجایب‌تر که بر مفلس زکاتی دیگرست


 شمارهٔ ۲۳۱

بر جمال دوست ما را وجد و حالی دیگرست / عاشقان را چشم باطن بر جمالی دیگرست
بی زبان و حرفشان باشد به جان با جان سخن / در میان این جماعت قیل و قالی دیگرست
روح را با روح راح عشق از مبدای کون / هر نفس با یکدگر زان اتصالی دیگرست
تا به اکمال حقیقی کان مقام اولیاست / آن کمال نفس را در سر کمالی دیگرست
بر بهشت و حور موهوم این همه تکرار چیست / این هم ار انصاف می‌خواهی خیالی دیگرست
مستی ما کس نداند کز کدامین خم‌کده‌ست / در قدح مستان فطرت را زلالی دیگرست
تو چه دانی بر سماوات حقایق چون روند / مرغ این معراج را پرّی و بالی دیگرست
تو مبین خود را، همه او بین که او را در نقاب / جز به چشم معرفت دیدن خیالی دیگرست
تا نپنداری که او را انتقالی هست، نیست / ور چنان بینی چنان دان کانتقالی دیگرست
نازکان را طاقت بار گران عشق نیست / بختیان بارکش را احتمالی دیگرست
مردمان بر شیوهٔ طرز نزاری منکرند / آری آری بی‌زبانان را مقالی دیگرست
با کسی آخر چه می‌گویند کو را در حیات / از وجود خویشتن هر دم ملالی دیگرست
در مراتب نیز اگر دانی ز راه خاصیت / جام جم در جنب جام او سفالی دیگرست


 شمارهٔ ۲۳۲

مرا عشق جانانه‌ای دیگرست / مپندار بیگانه‌ای دیگرست
اگر مستی‌ای می‌کنم باک نیست / که این می ز خم‌خانه‌ای دیگرست
پیاپی دمادم به مستان عشق / روان کرده پیمانه‌ای دیگرست
به دارالشفا گرچه محرور را / چو فردوس کاشانه‌ای دیگرست
ولیکن مقید به زنجیر عشق / به هر گوشه دیوانه‌ای دیگرست
حدیث محقّق مگویا جهول / که هر مرغ را دانه‌ای دیگرست
در اضداد جمعیت از اصل نیست / وگر هست افسانه‌ای دیگرست
ز خفاش بر نور خور کن قیاس / برین شمع پروانه‌ای دیگرست
ز کنج نزاری طلب گنج وقت / که نقدش ز ویرانه‌ای دیگرست


 شمارهٔ ۲۳۳

نور رخ تو صاف‌تر از چشمهٔ خورست / خاک در تو پاک‌تر از حوض کوثر است
در هیچ بوستان نبود چون قد تو سرو / ور هست در زمانه مگر سرو کشمرست
یا رب بهشت تازه بود همچو روی دوست / نادیده روی دوست یقینم که خوش‌ترست
مقصود من تویی ز بهشت ای بهشت روی / بی روی خرم تو بهشتم چه در خورست
چون دوست حاضر است به شمع احتیاج نیست / آنجا که روی دوست بود شب منور است
عشقت چو جان من بستد مهر برگرفت / با جان مهرپرور من مهرپرور است
فرمان عشق را چو قضا حکم نافذست / لا بلکه عشق را ز قضا حکم برترست
بر عمر حجتی که دبیر قضا نبشت / گر بی‌نشان عشق بود هم مزور است
ما را قضای عشق تو باری به سر رسید / تا خود پس از نوشتهٔ عشقم چه بر سرست
آری هزار جان نزاری فدای دوست / جانی که خود به عشق دهی کار دیگر است


 شمارهٔ ۲۳۴

یار ما را همچو روح الله دمی جان‌پرورست / گرد بر گرد لبش چون چشمهٔ خضر اخضر است
پستهٔ شور لبش خاصیتی دارد عجب / در ادای بوسه جان‌بخش است اگرچه دلبرست
سرو او بر می‌دهد شفتالو و سیب و انار / نیک ‌بختا هرکه را سروی چنانش در برست
آفتاب سرو قامت کس ندیده‌ست ای عجب / سرو ما را این عجب‌تر کآفتابش بر سرست
سرو نرگس چشم گل رخسار نسرین‌بر که دید / سرو ما این خاصیت‌ها دارد این نازک‌ترست
چشمه‌ها دیدیم زیر پای سرو بوستان / بر سر این سرو نادر آنکه چشمهٔ کوثرست
راستی بالای او مطلق بلای جان ماست / پس گریز اولی‌تر آن کس را که جانش در خورست
سر بزرگی کار خودبینان بود تسلیم کن / وارهان درباز با تو هرچه از خشک و ترست
عشق ما و حسن یار ما ز کس پوشیده نیست / با تو بر گفتم گرت قول نزاری باورست
عاشقان او را به نور چشم باطن دیده‌اند / چشم کوته دیده را قفل تحیر بر درست
گرچه هرکس آب گاهی دارد و نان‌پاره‌ای / مشرب و مأکول ما از خوان و جای دیگرست


 شمارهٔ ۲۳۵

هر دل که ز مهر غرق نورست / با دوست همیشه در حضورست
از هستی خود چو گشت مستور / مستوری او همه ظهورست
دیرست که قالب محبت / برخاسته زنده از قبور است
پرنور شرار سینهٔ من / گر هست هم از ظهور نور است
خفاش ز نور در حجاب است / زیرا که از آفتاب دورست
حربا که نمی‌شکیبد از نور / از غایت شوق ناصبور است
آن درخور شیون است و ماتم / وین یک ز در سرور و سور است
الفت مطلب میان اضداد / کز آدمی آدمی نفور است
هم خوی فرشته باش زنهار / کاندر سر آدمی غرور است
زنهار که نقد را مکن فوت / بر نسیه که در بهشت حور است
امروز نظرگهی به دست آر / می خور که زمانه بس غیور است
مأمور ز بدو کون عقل است / عشق است که صاحب الامور است
آوازهٔ عشق تو نزاری / در شش جهت جهان چو صورست
همواره دلت بر آتش عشق / بی‌بهره چو عود از بخور است


 شمارهٔ ۲۳۶

مرا از روی خوبان ناگزیرست / نظر بر شاهدان چشمم منیرست
برو خاطر به یاری ده که دایم / دلِ صاحب نظر جایی اسیرست
مریدی کو جوانی در بر آورد / عجب گر دیگرش پروای پیرست
نثارِ یک قدم در پایِ محبوب / اگر صد جان برافشانی حقیرست
تو گر باور نمی داری که بی دوست / بخواهی مرد ما را دل پذیرست
اگر بی دوست خواهد بود فردوس / هوایِ باغ طوبا زمهریرست
به جانان زندۀ باقی توان بود / که جان ها را از آن جا ناگزیرست
به صورت نقشِ شیرین داشت فرهاد / بلی بر سنگ و ما را در ضمیرست
نزاری دایه در خواب است و تو طفل / بگریی خون گرت حاجت به شیرست


 شمارهٔ ۲۳۷

به دیدار توام چندان نیازست / که شرحش چون شبِ هجران درازست
دگر خوابم نمی گیرد که تا روز / همه شب چشمم از اندیشه بازست
نیازم در نمی گیرد همانا / درِ امّید مشتاقان فرازست
تو می دانی و من اسرار معلوم / کسی دیگر نداند کاین چه رازست
وفا می کن که جانِ اهل معنی / فدایِ راهِ یارِ پاک بازست
بناز از کام رانی بر جوانی / که بر ماهت به خوبی جای نازست
مرا بر صبر تلقین می کند عقل / ولیکن عشق می گوید مجازست
برآید کارها بی سعی مخلوق / نیاز بی دلان با بی نیازست
ز مولا استعانت کن نزاری / که در هر حال مولا کارسازست


 شمارهٔ ۲۳۸

در کویِ خرابات کسی را که نیازست / هشیاری و مستیش همه عین نمازست
آن جا نپذیرند نماز و ورع و زهد / آنچ از تو پذیرند درین کوی نیازست
تا مستیِ رندانِ خرابات بدیدم / دیدم به حقیقت که جزین جمله مجازست
اسرارِ خرابات به جز مست نداند / هش یار چه داند که درین کوی چه رازست
خواهی که درونِ حرمِ عشق خرامی / در می کده بنشین که رهِ کعبه درازست
از می کده ها نالۀ جان سوز برآمد / در زمزمۀ عشق ندانم که چه سازست
در زلفِ بتان تا چه فریب است که پیوست / محمود پریشانِ سرِ زلفِ ایازست
زان شعله که از روی بت حسن برافروخت / جانِ همه مشتاقان در سوز و گدازست
هان تا ننهی پای درین راه به بازی / زیرا که درین راه بسی شیب و فرازست
چون بر درِ می خانه مرا راه ندادند / رفتم به درِ صومعه دیدم که فرازست
آواز ز می خانه بر آمد که نزاری / درباز تو خود را که درِ می کده بازست


 شمارهٔ ۲۳۹

ز من مپرس که شب چند رفت و کی روزست / که را بود خبر از خود که در چنین سوزست
دو چشمِ مردم اگر خیره در جمال تو ماند / عجب مدار که خورشیدِ عالم افروزست
نشانِ ماه بود عید دیگران و مرا / نظر به روی تو هر بامداد نوروزست
چو از کمانِ تو باشد سپر نمی خواهم / به پیش تیرت اگر ناوک جگر دوزست
بده که دست کشِ جام شوق هش یارست / بزن که کشتۀ شمشیر عشق پیروزست
برو نزاری و سر در سرِ ارادت کن / اگر پدر به تو گوید مکن بدآموزست


 شمارهٔ ۲۴۰

از ابتدا که لشکرِ ارواح برنشست / عقل از سپاهِ عشق هزیمت کنان بجست
اهلِ قیاس پس روِ عقلِ گریز پای / ما در بُلوک عشق فتادیم می به دست
در پوستینِ شیوۀ ما اوفتاده اند / قومی خیال بازِ هوس نا ِک خود پرست
گر می خوریم و گرنه تفاوت نمی کند / ما بر قرارِ خویش همان واله ایم و مست
از گل سرشته کالبدِ آدمِ صفی / ترکیب ما ز دُردیِ خم خانۀ الست
ما توبه بسته در سرِ زلفِ بتان و حسن / آورده باز در سرِ زلفِ بتان شکست
بر من چه اعتراض که مأمورِ فطرتم / ای مدّعی به دستِ کسی اختیار هست
تشنیع بر نزاری و او خود شکسته وار / هرگز به نام و ننگ نبوده ست پای بست
ماییم و کُنجِ فقر و می و گنجِ مسکرات / تا گنبدِ سپهر شود هم چون خاک پست


 شمارهٔ ۲۴۱

عشقِ تو از در درآمد در میانِ جان نشست / دستِ بی رحمی گشاد و زیرِ پایم کرد پست
جامِ غم در داد و مستم کرد و با دیوانگی / چون بود دیوانه آن گاهی که باشد نیز مست
عشق مردِ پخته خواهد خام بودم من مگر / آتشی زد در وجودم تا ز خام و پخته رست
از خودم بیگانه کرد و با خودم کرد آشنا / لاجرم جستم هم از خویش و هم از بیگانه جست
بی خودم کردند کلّی زان که بودم پیش ازین / خود فریب و خودنمای و خودشناس و خودپرست
نام وننگ وفخروعار و ترّ وخشکم پاک سوخت / آز وحرص وخوب وزشت ونیک وبد برهم شکست
تا چه برقی سوزناک است این که نامش هست عشق / هستِ هستش نیستِ نیست ونیستِ نیستش هستِ هست
عشقِ تو عشق است و آن گه عشق این ها نیزعشق / لذّتِ شکر تواند داشتن هرگز کبست
تا نزاری با تو در پیوست بگسست از جهان / با که بندد عهد چون با عشقِ تو جاوید بست


 شمارهٔ ۲۴۲

هرکه در حلقۀ عشّاقِ قلندر ننشست / رختِ ایّامِ خود از کویِ ملامت بربست
عشق بازی نتوان کرد به بازی ای دوست / پای در صورت معنی ندهد هرگز دست
تا ز صورت ننهی پای برون عشق مباز / اصل معنی ست به صورت چه نکوروی و چه گست
عاشقان هر چه خودی باشد از آن برخیزند / خودپرستی نکند عاشقِ معشوق پرست
نازکان را نبود مرتبۀ کارِ درشت / که شنیده ست که هرگز ز خیار آتش جست
عشق را مرد نه هر مرد که بسیاری مرد / به بلاغت نرسیدند به پنجاه و به شست
لافِ مردی زدن ای زن صفتان بازی نیست / که بلندی نه برازا بود از قامتِ پست
مهرۀ خر نکند نفعِ زمرّد هرگز / ذوقِ شکر ندهد چاشنیِ طبعِ کبست
عاشقی چیست تولّا و تبّرا کردن / نیستی از همگان با همگان بودن هست
هم چو ما تا به قیامت نکند مستی کم / هر که یک جرعه چشید از کفِ ساقیِ الست
عشق بیرون نتوان کرد به زور از سرِ ما / نگسلد سلسلۀ عشق چو درهم پیوست
سرزنش کردن و بد گفتنِ مردم چه کند / هر که در کار درست است نترسد ز شکست
فتنه گویند بر انگیخت نزاری ز جهان / فتنه انگیز بود عاشقِ شوریدۀ مست


 شمارهٔ ۲۴۳

یارم برفت و از منِ دل خسته برشکست / یاری چنان دریغ که بگذاشتم ز دست
حیف است دست باز گرفتن ز مهربان / خاصه چه مهربان بتِ خوش باشِ خوش نشست
یک دم خیالِ او ز دو چشمم نمی رود / زیرا تمام مستم از آن چشمِ نیم مست
گر گویمش دمی ز نظر رفته هست نیست / ورگویم از غمش دلم آزرده نیست هست
هم چون زمین تحمّلِ بارِ غمش کنم / تا آسمان شود به قیامت چو خاک پست
بر ما قیامت آمد و بگذشت و منتظر / دیریست تا به موعدِ خلدست پای بست
ای باز از زبانِ فلان گوی با فلان / گر هیچ یادت آید از صحبتِ الست
باز آ که در فراقِ تو زان ها که دیده ای / شوریده تر شده ست نزاریِ می پرست
ورنه جواب ده که به ما در سلوکِ عشق / آن کس رسد که کلّی از خویشتن برست


 شمارهٔ ۲۴۴

هم چو من هرگز خراباتِ الست / مستِ لایعقل به دنیا آمده ست
تا سرِ عقل از گریبان برکند / دامنِ آشفتگان ندهد ز دست
خواهم از دنیا برون شد هم چنان / مست تا بازم بر انگیزند مست
انتظارِ صورِ محشر داشتن / عمر ضایع کردن است ای بت پرست
نسیه کارِ مردِ صاحب وقت نیست / هر که از خود برشکست از بت پرست
طالعم بر بی دلی و بی خودی ست / چون کنم نتوانم از طالع بجست
چون ایازی می دهندش در عوض / هر که چون محمود بت در هم شکست
بت که می گویند جز وهمِ تو نیست / بت توئی چیزی دگر مشنو که هست
تا به موعودِ حواری و ظهور / در نیارم بر می و معشوق بست
پس نزاری و حریف و پایِ خم / هم چنین بی کار نتواند نشست


 شمارهٔ ۲۴۵

خوشا وقتِ دیوانگانِ الست / که بی دل دلیرند و بی باده مست
بهشت و جهنّم زده پشتِ پای / ز دنیا و دین کرده کوتاه دست
ز اضداد توحید صورت مبند / که این رشته دیرست کز هم گسست
ز پیوندِ مبداست این اتّصال / که آن جا جدا شد عسل از کبست
در ابداع از آن جا که نیک است و بد / بلندش همان قدر دارد که پست
از آن جا که معشوق و عاشق یکی ست / برون آمد از جان و در جان نشست
اگر تو برون رفتی از خویشتن / جزو منگر ای یار تا هیچ هست
مقاماتِ تو سدرة المنتهاست / چه باشی درین خاک دان پای بست
دل هر که با عشق پیوند یافت / ز بیغارۀ عقل باری برست
خنک آن برافکنده بنیادِ خویش / که یک باره از کفر و دین برشکست
نمود اوّل و باز در پرده شد / نزاری از آن روی شد بت پرست


 شمارهٔ ۲۴۶

بر یادِ صبوحیانِ سر مست / خواهم سر و پایِ توبه بشکست
ما آدمی ایم و رختِ توبه / باری ست که بر خران توان بست
سرمایۀ پاک باز خمرست / نتوان به قمار شد تهی دست
تو از سرِ نام و ننگ برخیز / طوفانِ بلا و فتنه بنشست
ای خواجه دماغت آسمانی ست / بر مرکزِ دل محیط پیوست
گر بر شکنی زهر دو بینی / چون نقطۀ مرکز آسمان پست
این است مطوبّات اطباق / کس هم چون من این بیان نکرده ست
جور از متعصّبان بی داد / سهل است اگر قیامتی هست
مالک ز پس و صراط در پیش / عذرا ز میانه چون توان جست
کردی چو کمان نزاریا تیر / هفتاد فزوده گیر بر شست
از حال نصیبِ خویش بردار / وز پیش کفافِ نسیه بفرست
هش یار مرو به خاک زنهار / تا برخیزی ز خاک سر مست


 شمارهٔ ۲۴۷

درآمد از درِ من دوش هاتفی سر مست / صبوحیانه گرفته صراحی یی در دست
دلِ ضعیف من اوّل چو واله ای مدهوش / ز هول و هیبت آن امتحان ز جای بجست
سجود کردم و چندان به خاک غلتیدم / که هم چو خاک شدم پیشِ آستانش پست
نهفته زمزمه یی خوش به زیرِ لب می کرد / به چشمِ من زبر جامه خواب من بنشست
غذایِ روح فرو ریخت در پیاله و گفت / همین بود چه دگر نوش کن شراب الست
به دوست کامی جامی دو بر سرم پیمود / از آن سپس که به الزام توبه ام بشکست
نهاد بر دلِ من دست و گفت با خویش آی / که با تو مارا صد گونه مصلحت ها هست
دگر به کون و مکان هیچ التفات مکن / ز غیر ما ببُرد هر که او به ما پیوست
معیّن است و مبرهن که هر وجود که او / به ما رسید ز حالاتِ مستعار برست
نزاریا به تولّایِ ما تبّرا کن / ز کاینات و دگر خود مباش و خود مپرست
اگر وساوسِ شیطان گذر کند باید / سبک به قوّت لاحول راهِ دیو ببست


 شمارهٔ ۲۴۸

منم نزاریِ قلاّشِ رندِ عاشقِ مست / هر آدمی که چو من شد ز ننگ و نام برست
دلم ز خرقۀ ناموس زاهدان بگرفت / مریدِ خم چه عجب گر ز خانقاه بجست
برو تکی ز پَسَم می زنند و می گویند / که شیخ باز شرابک بخورد و توبه شکست
به گردنِ من اگر خونِ توبه نیست حلال / حرام زاده چرا طعنه می زند پیوست
اگر به زرق روم ازرقی توانم داشت / و گر چو سرو نباشم قبا نیارم بست
نصیحتم مکن ای یار لطف کن برخیز / محبّت است و لیکن به دشمنی بنشست
کنون محّبِ جوانم مریدِ پیر نی ام / غلامِ زاهده ام بعد ازین نه زهدپرست
گهم به خانقه آرند با قبا هش یار / گهی ز می کده با خرقه می کشندم مست
به پیشِ شحنه برند این غزل اولام اولام / ز بعدِ آن که بگرداندند دست به دست
ز بهرِ آن که چو یک شاخِ طاعت است چرا / نخست شاخ ز شهدست و آن دگر ز کبست
چرا ز فرقت هفتاد و سه یکی ناجی ست / چه گونه دوزخی اند آن دگر ده و دو و شست


 شمارهٔ ۲۴۹

جماد بی خبرست از خروشِ بلبلِ مست / به باغ باده خورد هر که را حیاتی هست
ز عیش بهره ندارد کسی که وقتِ بهار / به پایِ گل نگرفته ست جامِ باده به دست
خوش آن خورد که به شب خیزد و به گه خفتد / نه آن که روز برآید ز خواب باز نشست
صبوح سنّتِ اهلِ دل است خاصه چنان / که آفتاب بر آید فرو شود سرمست
شکستِ ما مکن ای عاقل آبگینۀ خود / ز سنگِ عشق نگهدار کانِ ما بشکست
بیار ساقیِ مجلس که زهر نوش کنیم / که انگبین بود از دستِ تیره روی کبست
یکی دو پایه فرود آی و عارفان را بین / بلی بگفته و برکف گرفته جامِ الست
نزاریا نظر از بودِ خویشتن بردار / به قبله معتقدی پس به جهل بت مپرست
تو مردِ لاف نیی هر درخت را نرسد / که هم چو سرو بلندی کند به قامتِ پست


 شمارهٔ ۲۵۰

دوش رفتم در خرابات از نماز شام مست / مجلسی دیدم درو جمعی علی الاتمام مست
مست آدم مست حوّا مست فرزندان در او / زاهد معصوم مست و رند درد آشام مست
مست دربان مست رهبان مست مریم مست روح / ابن مست و بنت مست و اخت مست و مام مست
مست پرده مست ساقی مست مطرب مست رود / خنب مست و کوزه مست و باده مست و جام مست
مست مجمر مست منقل مست عنبر مست عود / شیخ مست و شاب مست و خاص مست و عام مست
مست چنگ و مست نای و مست عود و مست دف / رفته مست و خفته مست و پخته مست و خام مست
عقل مست و نفس مست و صبر مست و هوش مست / فخر مست و عار مست و ننگ مست و نام مست
آب مست و نار مست و خاک مست و باد مست / وقت مست و حال مست و صبح مست و شام مست
مست ظاهر مست باطن مست دنیا مست دین / جمله مست القصه از آغاز تا انجام مست
عاشق و مستی نزاری نیک و هر منکر که هست / در صفات عشق مست ، اوصاف مست اوهام مست


 شمارهٔ ۲۵۱

خرابم از آن نرگسِ نیم مست / تمام اختیارم برون شد ز دست
توقّع مکن کز کمان‌دار تیر / اعادت کند چون برون شد زشست
به دیرِ مغان می‌پرستیده‌ام / ز بس می پرستی شدم بت پرست
اگر بت پرستی در اسلام نیست / کسی را ندانم در اسلام هست
که رویِ بتی دید و پوشید چشم / که مکروه دید و مقابل نشست
بیا بگذر ای خواجه از زهدِ خشک / موحّد ز تردامنی باز رست
دری هست بیش از مبادیِ عقل / که بر عشق بازست تا بر که بست
ز تو هیچ نگشاید از خود ببُر / مجرّد ز هم راهِ بد بر شکست
چو افسرده خام است و عاشق بسوخت / ملامت مکن بر نزاریِ مست


 شمارهٔ ۲۵۲

مست آمدیم و باز چنان می‌رویم مست / کز هر چه نیست بی‌خبرانیم و هر چه هست
ای مدّعی تو وهم‌پرستی و ما حبیب / بنگر که از دوگانه کدامیم بت پرست
در ما مکش زبان به تعصّب ببند لب / ای بی‌خبر میاز به دنبالِ مار دست
مشنو که مسکراتِ من از شیرهء رزست / کاین مستیِ من است زخم خانهء الست
گر دیگران ز شیرهء انگور سرخوش‌اند / ما از شرابِ عشق چنین والهیم و مست
می را چه اعتبار به نزدیکِ ما اگر / یک لحظه‌ای کند ز حرارت دماغ مست
می مونسی‌ست غم زدگان را که هم بدو / یک دم توان ز محنتِ ایام باز رست
تشنیع می‌زدندی بر من که پیش ازین / می‌کرد توبه باز و دگر بار می‌شکست
زان می که ما به ساغرِ اَشواق می‌خوریم / بر ما به ریسمان نتوانند توبه بست
آن‌ها که پرورش ز میِ عشق یافتند / اندر مذاق ایشان چه شهد و چه کبست
خوش روزگارِ عمر عزیزان که هیچ وقت / در روزگار عمر ازیشان دلی نخست
خرّم وجودِ آن‌که بشوید به آبِ عفو / از ما اگر غباری بر خاطرش نشست
ما را نزاریا متواتر به وحیِ عشق / از گنجِ کُنجِ خانه خود تحفه‌ای فرست
با سوزِ خویش ساز که عیبی بود اگر / گویند از ملامتِ افسردگان بجست
در ناقص الوجود نباشد کمالِ نفس / این رمز پیشِ اهلِ حقایق مقرّرست


 شمارهٔ ۲۵۳

چه کنم با دلِ شوریدهء دیوانهء مست / که دگر باره سرآسیمه شد و رفت از دست
پیش از این گر به‌جوانی قدمی می‌رفتی / گفتمی آری در طبعِ جوان شوری هست
باز پیرانه سرم واقعه‌ای پیش آورد / که نخواهد ز بلایی که در افتاد برست
گفتمش توبه کن ای غافل از این دل‌بازی / کرد و ناکرد همان است و همان باز شکست
التفاتش نه و شرمش نه و تیمارش نه / کارش این است و جزین کار ندارد پیوست
بر دلِ هر دلی آخر چه مُعوَّل باشد / مگس است این مثلِ عام که بر مار نشست
چه کند در خمِ ابرویِ کمان افتاده / هیچ دل جان نبرد عاقبت ارغمزه پرست
غصّه‌ها دارم از آن رفته و برگشته زمن / غبنِ صیّاد بود صید که از دام بجست
صبغه‌الله نتوان کرد به تزویر دگر / نقشِ آموخته از ما نتوان بر ما بست
بر کسی هیچ حرج نیست نزاری خاموش / همه مستیِّ قدیم است ز مبدایِ الست


 شمارهٔ ۲۵۴

مستم امروز چنین مستی ‌مست / که زمن نیستی آمد در هست
گرنه پیوسته چنین باید بود / پس چرا عاشق و مستم پیوست
بر من انکار چرا چون همه‌‌اند / عاشق و شیفته و دوست پرست
محتسب مست و مشنِّع بر من / که دگر باره فلان توبه شکست
ای مسلمانان از بهر خدای / کیست کو نیست چو من عاشق و مست
هیچ کس نیست در آفاق که نیست / زیر پای هوسی دیگر پست
از سرِ دنیی و عقبی برخاست / هر که در کنج خرابات نشست
عاقبت در سرِ دل کردم جان / جان و دل هر دو بدادم از دست
دارم از شیخ سوالی موجز / نکته‌ای نادره بر خواهم بست
آن که زو روح بیاساید به / یا از آن کو دلِ دل‌داده بخست
با صبا گفتم اگر بتوانی / که ز سر تازه کنی عهدِ الست
اگر از ظلمتِ بیت الاحزان / روی آن هست که بتوانم جست
راه بر مصرِ نزاری کن زود / بویِ پیراهنِ یوسف بفرست


 شمارهٔ ۲۵۵

چون جان و دلم ملازمِ اوست / بنشست به جایِ جان و دل دوست
بویی‌ست بمانده در دماغم / از دوست حیات من از آن بوست
یارم چو به حسن بی‌نظیرست / گوباش اگر به طبع بدخوست
خوی بد اگر چه عیب ناک است / چون لایقِ طبعِ ماست نیکوست
در آرزویِ جمالِ رویش / از آبِ دو چشمِ من روان جوست
تر خواهم داشت دیده از اشک / تا خشک شود بر استخوان پوست
خود چشمهء چشمِ من چنان گیر / کز کثرتِ گریه آبِ آموست
بر ساقش اگر نمی‌رسد سیل / از قدِّ بلندِ قامتِ اوست
مولایِ دو چشمِ ترکِ اویم / ترک است ولیک با دو هندوست
هندوچه که هر دو جاودان‌اند / اندیشهء من ز چشمِ جادوست
نی‌نی غلطم کدام جادو / فریاد از آن دو چشمِ آهوست
بربویِ وصالِ او نزاری / مسکین همه ساله در تکاپوست
آری که رقیبِ حضرتِ او / تیرِ مژه و کمانِ ابروست


 شمارهٔ ۲۵۶

جانم فدایِ آن که دلم مبتلای اوست / جان و جهان و هر چه دگر از برای اوست
آبِ حیات در قدحِ جان فزایِ او / انفاسِ روح در دمِ معجز نمایِ اوست
هرگز دگر خلاص و نجاتش کجا بود / حلقی که قیدِ طره مشکل گشایِ اوست
مرغ دلِ تپانِ مرا چون کبوتران / پروازِ شوق بر سرِ بامِ سرایِ اوست
شادیّ جان ما غم عشق است هم چنانک / بیمار را طبیبِ شفا احتمایِ اوست
مغزش عجین به علّتِ ماخولیا بود / در هر سری که نه همه محضِ هوایِ اوست
از غایبان غریب بود دعویِ حضور / خرّم وجودِ آن که به دل آشنایِ اوست
عشق آمد و نزاریِ شوریده حال را / از خانه کرد بر در و بنشست جای اوست
ترک مراد و وایهء دنیا گرفته‌ایم / مقصودِ ما به دین و به دنیا رضایِ اوست
بر امر و نهیِ عشق که نافذتر از قفاست / ما را چه اختیار بود رای رایِ اوست


 شمارهٔ ۲۵۷

اقبال قاصدی که رسد از جنابِ دوست / فرخنده طالعی که ببوسم خطابِ دوست
ای پیک اگر هزار مهم فوت می‌شود / چندان مرو که باز نویسم جوابِ دوست
گر دوست را به خونِ محبّان ارادت است / گردن نهیم و سر نکشیم از صوابِ دوست
با دشمنان که غاشیهء جهل می‌کشند / گو دستِ ما و دولتِ پا و رکابِ دوست
ای ساقی مسیح صفت بهرِ تشنگان / جامی فرست تا بچشند از شراب دوست
در سینه حاضرست گر از دیده غایب است / بر دوستان حجاب نباشد نقابِ دوست
حوضِ بهشت و سایهء طوبا چه می‌کنم / گر پرتوی به ما رسد از آفتابِ دوست
مقری به بام بر شو و قامت بزن بگوی / کز قبله کرد روی نزاری به بابِ دوست


 شمارهٔ ۲۵۸

صباح بر سرم آمد خیالِ طلعتِ دوست / چنان نمود مثالم که خود معاینه اوست
خیال بین که مرا بر خیال می‌‌دارد / من آن نی‌ام که بدانستمی خیال از دوست
چنان ز خویش برفتم که در تصرّفِ من / نه عقل ماند و نه هوش و نه مغز ماند و نه پوست
درین میانه شنیدم که گفت با ما باش / ز خویشتن به درآ آخر این چه عادت و خوست
نگفته‌ایم که از هر چه غیرِ ما باز آی / به دستِ وسوسه دادن زمامِ دل نه نکوست
جحیم وسوسهء شیطن است پس ز جحیم / ببر کآخر کم‌تر عطایِ ما مینوست
به دفع شیطنه لا حول گوی و لا قوّه / به غیر الّا بالله دگر چه راه و چه روست
نزاریا همه از بهرِ ما و با ما گوی / سخن سرای که از ما نگفت بی‌هده گوست


 شمارهٔ ۲۵۹

بس است مونسِ جانم خیالِ طلعتِ دوست / که قانعم به خیالش ببین که رخ چه نکوست
به هر چه در نگرم رویِ دوست می‌بینم / مگر به دیده درون است بل که دیده خود اوست
نسیمِ دوست رساند به من صبا هر شب / حیاتِ جانم از آن خوش نسیمِ عنبر بوست
دلم ز شوقِ تو یک تاست در وفاداری / ولیک قامتم از محنتِ فراق دو توست
به گل نگه نکند باز بلبلِ عاشق / ز پرده گر به در آید بتم چو غنچه ز پوست
چرا زخویِ بدش سرزنش کنند مرا / بتی بدان همه خوبی چه باشد ار بدخوست
عذابِ شیفتگان نیز مصلحت بین است / که بی غرض نبود سرزنش ز دشمن و دوست
به هیچ وجه ندارم سرِ نصیحتِ خلق / ملامتِ دلِ عشّاق نیز بی‌هده گوست
ز مردمان چه حکایت کنم به نا واجب / که هر چه بر دل و جانِ نزاری است ازوست


 شمارهٔ ۲۶۰

که باشد آن‌که ترا بیند و ندارد دوست / بدت مباد کَت از پای تا به فرق نکوست
کس آدمی به چنین لطفِ طبع نشنیده‌ست / ندانم این که تو داری چه سیرت است و چه خوست
به گوشه‌ای بنشین تا بلا نینگیزی / از آن دو چشم که چندین هزار دیده دروست
دلم نیامد و عیبش نمی‌توانم کرد / که جانبِ تو گرفته‌ست و حق به جانب توست
مرا به دستِ تو می سلسبیلِ فردوس است / که با وجودِ تو فردوسِ اهلِ دل آن‌روست
روا بود که دگر ذکرِ هیچ کس نکنم / که هر که از تو نگوید حدیث، بی‌هده گوست
مقامِ درد نمی‌دانی ای طبیبِ دوا / که مرهمی بنهادی و زخم زیر رکوست
رقیب گو دلِ چون آهنِ مرا چندین / مزن به سنگِ ملامت که دل نه هم چو سبوست
نزاریا نتوانی که احتمال کنی / جفای سیم بران بر دلت مرو برِ دوست
تو مردِ عرصهء میدان نیی چه می‌گویی / بکن تفرّجِ چوگان گرت تحمّل گوست


 شمارهٔ ۲۶۱

ای که جانم به فدایِ قد خوش منظرِ دوست / کاش صد جان دگر داشتمی در خور دوست
روزها می­گذرد تا خبرش نشنیدم / چون کنم، با که بگویم که فرستم برِ دوست
دشمن اربا من ازین روی ترش خواهد داشت / بس که من بوسه شیرین خورم از شکّرِ دوست
گر همه خلقِ جهان دشمنِ عاشق باشند / هیچ غم نبود اگر دوست بود یاور دوست
ساقیا باده به یارانِ دگر ده نه به من / که مرا باده نباید مگر از ساغرِ دوست
یاسمن مشکن و گل پیش میاور که مرا / سرِ جان نیست درین باغ به جان و سرِ دوست
مطربا چنگ مسازید و مگویید غزل / که سر زهره ندارم به رخِ ازهرِ دوست
هرکه را حادثه­یی افتد اگر واقعه­یی / مرجعی دارد و بی چاره نزاری درِ دوست


 شمارهٔ ۲۶۲

دِلا به عالمِ معنی طلب وصال از دوست / وصالِ عالمِ صورت بود محال از دوست
نظر به دیده جان کن به دوست تا ببینی / که عین وصل بود صورتِ خیال از دوست
کدام صورت و معنی به دوست هیچ طمع / مکن که باز نیابد کسی مجال از دوست
نفس نفس به غمش بیش­تر تقرّب کن / چه دل بود که به دیدن شود حلال از دوست
گرت رسد سرِ پایی به سنگِ ناکامی / صبور باش به هر امتحان منال از دوست
زدستِ دوست نزاری بریز خون از چشم / که هست خون چنین ریختن حلال از دوست


 شمارهٔ ۲۶۳

ما دوست نداریم دگر هیچ به جز دوست / گر دوست نه با دوست بود دشمنِ ما اوست
چه دشمن و چه دوست به جز او همه هیچ­اند / گر اوست همه اوست و گر دوست همه دوست
خاکِ در او چیست مرا ماءِ معین است / کنجِ غم او چیست مرا روضه مینوست
گر بار دهد یار وگرنه بکشم بار / تا بار دهد بارکشی شیوه خوش خوست
آن را که خبر نیست زخود هرچه ازو گفت / بیهوده درایی­ست اگر چند سخن گوست
مشنو که نصیبی ز وجودست عدم را / از مغز چه گوید که ندارد خبر از پوست
ای باد از آن زلفِ پر از چین که نسیمش / در نیفه هرچین حسدِ نافه آهوست
زان رایحه هر سوخته را آرزویی هست / مارا هم ازو حاصلِ این مرتبه مرجوست
بویی به نزاری برسان هین که معیّن / دردِ دلِ او را نفسِ پاکِ تو داروست


 شمارهٔ ۲۶۴

رایحه عنبرست بویِ بناگوشِ دوست / خاصیتِ کوثرست در لبِ چون نوشِ دوست
یاد نمی­آورد از من و از حالِ من / دوست مبادا چنین گشته فراموشِ دوست
شرحِ مقاماتِ من چون همه دردِ دل است / قصّه احوالِ من دور به از گوشِ دوست
پا نهمی از شرف بر سرِ کیوان به فخر / یک شبی ار کردمی دست در آغوشِ دوست
وهم پرستان شدند غرّه به زهد و ورع / من به خلافِ خرد واله و مدهوشِ دوست
بر لبِ شیرین خوش است سبزه خطّ غبار / گرچه به خونِ من است خطِّ شکرنوشِ دوست
بیش نزاری مباش از در حق نا امید / حامیِ ما بس بود عفوِ گنه پوشِ دوست


 شمارهٔ ۲۶۵

آرزویی بود و شد محو در اوصافِ دوست / هیچ ز من مانده نیست هرچه بمانده­ست اوست
جامِ می و کنج و یار هر چه دگر جمله هیچ / شش جهتِ کاینات بر سرِ این چارسوست
موسی و ثُعبان و چوب سامری و عجلِ زر / او نکند التفات موسی اگر تندخوست
پیشِ من و پشت اگر نیک و بدی می­رود / هرچه از آن­جا بود جمله بدی­ها نکوست
بی­هده سودا مپز از پیِ نام و حطام / مغز تهی می­کنی خیز و برون آز پوست
باطنت ار با خداست کعبه خراباتِ تست / فقر چو نورِ درون خرقه چو مشتی رکوست
قاصر و غالی نیم راهِ مشنّع کجاست / مرتبه حدِّ من پیشِ مقصّر غلوست
بیش نزاری مرو بر پیِ نفسِ دنی / بر زن و در هم شکن سنگ سزایِ سبوست
دولتِ من گر ز من باز ستانی مرا / از تو همین التماس از تو همین آرزوست
گنج به کُنجِ خراب می­نهی و در طلب / انجمِ افلاک را کار همین گفت­وگوست


 شمارهٔ ۲۶۶

کُشتی از بس انتظارم آه دوست / بیش از این طاقت ندارم آه دوست
با تو می دانی که چون خو کرده ام / بی تو پس چون طاقت آرم آه دوست
تا تو رفتی از کنارم بود و هست / پر سرشکِ خون کنارم آه دوست
چشمِ بد ناگاه بر هم زد چنین / همچو زلفت روزگارم آه دوست
چون شوی پیوند جان از ما مبُر / آخرت دیرینه یارم آه دوست
بر من از آشفتگی ها عیب نیست / چون کنم بی اختیارم آه دوست
از نزاری زاری ای مانده ست و بس / هم چنین تا چند زارم آه دوست


 شمارهٔ ۲۶۷

بدان خدای که مثلت نیافرید ای دوست / که در فراقِ تو کارم به جان رسید ای دوست
زمانه آنکه مرا دست می برید از تو / خوشا حیات اگرم سر نمی برید ای دوست
فراقت از که درآموخت رسم قصّابی / که پوست از منِ بیچاره در کشید ای دوست
در آفرینشِ من وقتِ صنعِ جان ایزد / نخست مهرِ تو در کالبد دمید ای دوست
ز من چرا برمیدند عقل و صبر و شکیب / اگر وحوش ز مجنون نمی رمید ای دوست
مگر کسی که دلش نیست ورنه رقّت کرد / هر آفریده که فریادِ من شنید ای دوست
به روزگار حکایت کند نزاریِ زار / قیامتی که ز نادیدن تو دید ای دوست


 شمارهٔ ۲۶۸

ز حد گذشت وز اندازه انتظار ای دوست / هَلاک می شوم آخر روا مدار ای دوست
ز دیده در قدمِ صورت خیالِ تو دوش / هزار دانه ی دُر کرده‌ام نثار ای دوست
شبی که بی تو به روز آورم به صد زاری / به خون دیده بگریم هزار بار ای دوست
دلم که معتکفِ قبله ی سلامت بود / شده ست چون سرِ زلفِ تو بی قرار ای دوست
مرا مگوی که اسرارِ عشق محکم دار / نداشتم دلِ خویش آخر استوار ای دوست
دلم ببردی و جان می بری ببر چه شود / دریغ نیست چه داری دگر بیار ای دوست
مرا ز رویِ تو کآرامِ جانِ ممتحن است / ضرورت است جدایی نه اختیار ای دوست
فراغت است بحمدالله از وجودِ منت / که گشته ای تو به از من هزار بار ای دوست
عجب که نام نزاری چنین که مغروری / به خاطر تو درآید به روزگار ای دوست


 شمارهٔ ۲۶۹

یارب آن خلدست یا رویِ جهان آرایِ دوست / یارب آن سروِ خرامان است یا بالایِ دوست
یارب آن عشق است یا مهرست یا شوق است چیست / بند بر بندم چنین در بندِ سر تا پایِ دوست
دل دمی خرّم نباشد گر نبیند رویِ یار / دیده در عالم نبیند گر نباشد رایِ دوست
دوست را بر جانِ من حکم است گو در جان نشین / کز میانِ جان کنم بر دیده و دل جایِ دوست
فارغم از وعدهٔ فردا چو حالی حاضر است / کی بود دیوانگان را طاقت فردای دوست
گر دمی ابرو ترش دارد به شیرینی رواست / شورشی دارد به غایت تلخیِ صفرایِ دوست
دشمنم گو خونِ دل می خور که من در زیر چنگ / باده خواهم خورد بر رویِ جهان آرایِ دوست
خلق می گوید نزاری زندگی پر مشغله ست / راستی پروایِ خلقم نیست جز پروای دوست


 شمارهٔ ۲۷۰

آخر بدین صفت که منم مبتلایِ دوست / ممکن بود ز من که نجویم رضای دوست
با عاشقان مجاز بود عشقِ عاشقی / کو ترکِ هر دو کون نگیرد برایِ دوست
کردم به عشق زیر و زبر خان و مان دل / تا هیچ کس دگر ننشیند به جایِ دوست
تسلیمِ راهِ دوست شوم چون به نزدِ من / چیزی نیافرید خدا ماورایِ دوست
جاوید زنده مانم و باقی شوم چو خضر / گر سجده ایی به من رسد از خاکِ پایِ دوست
هر دم قیامتی ز ملامت بدیده ام / نادیده یک نفس به ارادت لقایِ دوست
تا جان بود مرا بکشم از میان جان / جنگ و ستیزِ دشمن و جور و جفایِ دوست
نی نی به عینِ صدق نزاری خطا مبین / خالی شمر ز جور و جفا ماجرایِ دوست


 شمارهٔ ۲۷۱

من که باشم که تورا دوست ندارم ای دوست / با که افتاد نگه کن سر و کارم ای دوست
دل سپردم به تو و هیچ تفاوت نکند / گر رسد کار به جان هم بسپارم ای دوست
در کنارِ منی از روی حقیقت شب و روز / از میانِ تو جدا نیست کنارم ای دوست
آخر ای دوست چو من دوست مکن دشمن کام / شاید ای دوست که فریاد برآرم ای دوست
چون رقیب است حجاب گلم آن هم شاید / که شود در قدم از دستِ تو خارم ای دوست
زهره ام نیست که از دوست کنم فریادی / از نزاری بشنو ناله ی زارم ای دوست


 شمارهٔ ۲۷۲

گمان مبر که ز یادِ تو غافلم ای دوست / که نیست یادِ کسی جز تو در دلم ای دوست
به جانِ تو که اگر بگسلد ز تن جانم / که من ز مهرِ تو پیوند نگسلم ای دوست
کسی دگر به دل و دیده در نمی آید / که ایستاده تویی در مقابلم ای دوست
وصال داشتم امیّد چون نگه کردم / خیال بود ز وصلِ تو حاصلم ای دوست
به آبِ مهرِ تو بوده ست خاکِ عشق مگر / کسی که کرد به قدرت عجین گلم ای دوست
محبّتِ تو وجودم فرو گرفت چنان / که خون نماند دگر در مفاصلم ای دوست
به اختیار نزاری نبود عزمِ سفر / قضا ز کویِ تو برداشت منزلم ای دوست


 شمارهٔ ۲۷۳

به جان رسید دلم در فراق هان ای دوست / ترحّمی کن اگر هیچ می توان ای دوست
اگر تو برشکنی دشمنان به کام رسند / به دوستی که مکن ترکِ دوستان ای دوست
بر آن قرار برفتی که زود بازآیی / بیا به قول وفا کن بدین نشان ای دوست
به وصل اگر زمیانِ توم کناری نیست / کنارِ من ز سرشک است تا میان ای دوست
خبر چه گویمت از جانِ خسته و دلِ تنگ / چو در کنارِ دلی در میانِ جان ای دوست
من از میان بروم چون تو در کنار آیی / من و تو مَجمعِ اضداد و یک مکان ای دوست
من و تو هر دو به هم شرک و وحدت اینت محال / و گر به شکل بوم با تو توأمان ای دوست
همان نزاریِ شوریدۀ توم زنهار / اگر مشابهتی گفتم الامان ای دوست
درونِ جانی و بل جانِ جان و می کوشم / که مدّعی نبرد بر من این گمان ای دوست


 شمارهٔ ۲۷۴

آفتِ جانِ من است طرّۀ جادوی دوست / کرد مرا جفتِ غم طاقِ دو ابرویِ دوست
رهزنِ خون ریز کیست غمزۀ غمّاز یار / دامِ دل آویز چیست حلقۀ گیسویِ دوست
غارتِ جان می کند در حرمِ دل مگر / عادتِ ترکان گرفت طرّۀ هندوی دوست
راحتِ جان بایدت رنج کش از زخمِ عشق / فرق منه در میان درد ز دارویِ دوست
سّرِ معانیِ دوست باز شناس آن گهی / سر مکش از عشقِ یار لاف زن از رویِ دوست
دشمنم آن بی نمک گر جگرم خون کند / باز نگیرد دلم پشت ز پهلویِ دوست
توبه پذیرد ز عشق هر نفسی دل و لیک / غیرِ طبیعت گرفت قاعدۀ خویِ دوست
عهد کند برخلاف راست که چون بنگرم / عهدِ درستش یکی ست با شکنِ مویِ دوست
بس که به میل نیاز چشمِ نزاری کشید / روشنیِ دیده را خاکِ سرِ کویِ دوست


 شمارهٔ ۲۷۵

باز دیدم خویشتن را در بهشتِ کویِ دوست / آبِ حیوان نوش کردم بر جمالِ رویِ دوست
دست در کش خفته لب بر چشمۀ حیوان یار / طوقِ گردن کرده مار حلقۀ گیسویِ دوست
در غلط می افکنم خود را و می گویم به دل / کاین منم بارِ دگر بنشسته هم زانویِ دوست
دوش در زنجیرِ زلفش داشتم تا صبح دست / باز می جستم دل از یک یک شکنجِ موی دوست
چشم برکردم دلِ گم بوده را دیدم به حبس / معتکف بنشسته بر طاقِ خمِ ابرویِ دوست
گفتمش ای دل بیا گفتا نمی بینی خموش / در کمان پیوسته تیرِ غمزۀ جادویِ دوست
طاقتِ خونِ جگر خوردن ندارم در فراق / من دگر جایی نخواهم رفت از پهلوی دوست
دشمنم گوید نزاری گوشۀ عزلت گزین / تا توانم هست خواهم کرد جست و جوی دوست


 شمارهٔ ۲۷۶

بار دگر هوایِ نشابورم آرزوست / بر کف گرفته شیرۀ انگورم آرزوست
خوش در کنارِ دوست میان نخ و نسیج / تا روز خفته در شبِ دیجورم آرزوست
او از پیِ عیادتِ من رنجه کرده پای / بنهاده دست بر دلِ رنجورم آرزوست
لولویِ زیرِ حُقّۀ لعلِ لبش نهان / پیدا ز حقّه لولویِ منشورم آرزوست
تا گوش من بگیرد و در حلق ریزدم / افتاده هالک و شده مخمورم آرزوست
آوازۀ رقیب که دردِ سرم ازوست / چون بانگِ نا خوشِ دهل از دورم آرزوست
می خواهمش به حلق در آویخته ز دار / نه نه دو نیم کرده به ساطورم آرزوست
از قهستان شده به خراسان زمان زمان / آوازۀ نزاریِ مهجورم آرزوست


 شمارهٔ ۲۷۷

سرِ آن دارم و در خاطرم این رغبت هست / توبه برهم زدن و باده گرفتن بر دست
با خود آورده ام این قاعده از بدوِ الست / هر چه هم ره نشد این جا نتوانم بربست
نیست بر مستیِ من عیب و گر هست چه غم / خود همین است و همین خاصیتِ جامِ الست
خردۀ عشق برون است ز ادراکِ خرد / میوه بر شاخِ بلندست و مرا قامت پست
عشق در مکتبِ تسلیم ز مبدایِ وجود / به من آموخت و زان جا به وقوفم پیوست
با کسی باش که محتاج نباشد به کسی / توبه خود هیچ نِی غیر خودی چیزی هست
جا نمانَد من و ما را چو درون آید دوست / بنده را باید برخاست چو سلطان بنشست
او درآید به همه حال برون باید شد / هم به خود از خودیِ خود که تواند وارست
ترکِ عزی نکند بی خبر از عّزِ عزیز / لاجرم الّا بالا نبود لات پرست
ای نزاری چو کمان گوشه گرفتن تا کی / تیرِ قدّت چو به هفتاد رساندی از شست
هم اگر چند نزاری شده قربان اولا / توز شد رویت و پشتِ چو کمانت بشکست
رخت بر کنگرۀ منظر شست آوردی / آخر از رخنۀ هفتاد کجا خواهی جست


 شمارهٔ ۲۷۸

دل در خمِ ابرویِ تو بر طاق نشسته ست / دانی که چرا خایف از آن غمزۀ مست است
در پای مینداز سرِ زلفِ دل آویز / آهسته که پیکانِ غمت در دلِ خسته ست
چون زلفِ تو در گردن مظلوم نزاری / صد توبه بود کز سرِ زلفِ تو شکسته ست
چون چشمِ تو بر چشمِ تو شوریده و مستم / وین مستیِ من خود ز مبادیِ الست است
بر بویِ قبولِ نظرت مستِ مدامم / تا چشمِ تو دیدم که چنان مست پرست است
عشق آمد و چون صاعقه خشک و ترِ من سوخت / افسرده چه داند که ازین حادثه رسته ست
خوش بودم و آسوده بلا بر سرم آمد / آری ز قضا هیچ دل آسوده نجسته ست
رحمت کن و این سوخته دل را ز سرِ لطف / دستی به سر آور اگرت هیچ به دست است
هم تو نظری کن که به بازویِ نزاری / کاری که گشاید همه در لطفِ تو بسته ست


 شمارهٔ ۲۷۹

این ذاتِ مطهّر مگر از نور سرشته ست / وین سروِ خرامان مگر از باغِ بهشت است
با این همه شیرینی و چالاکی و چستی / خوش خُلق و نکوسیرت و پاکیزه سرشت است
با صورتِ زیبایِ چنین آینه سیما / از آیینۀ چرخ مگویید که زشت است
هرگز پدر و مادرِ گیتی نشنیدم / فرزند بدین شیوه که پرورد و که کشته ست
بگذار سرم تا برود در قدمِ دوست / خود بر سرم اندر ازل این حکم نوشته ست
گو شحنه به زندان مفرستم که وجودم / از دیدۀ سوزن به درآید که چو رشته ست
گویند چنان شیخ چنین شوخ نباشد / آری که بسی مسجد جامع که کنشت است
گو هردوجهان زیر و زبر شو که نزاری / با یاد تو یاد همه از دست بهشسته ست


 شمارهٔ ۲۸۰

ز مستی تا دل آرامم برفته ست / همه رونق ز ایّامم برفته ست
به دوران ها نیاید در گلستان / چنان مرغی که از دامم برفته ست
ثبات و عقل و تمییزم نمانده ست / قرار و صبر و آرامم برفته ست
نمی خواهم دگر صهبا و صحرا / نشاط از مشربِ جامم برفته ست
چمن بر من چو زندان است و گل زار / جهنّم تا گلستانم برفته ست
چراغِ مطلعِ صبحم نشسته ست / فروغِ مقطعِ شامم برفته ست
شکیبم از چنان رویی نکو نیست / برو گو گر به بدنامم برفته ست
بزرگان بر نزاری گو مگیرید / خطایی گر بر اقلامم برفته ست


 شمارهٔ ۲۸۱

چنین ز دستِ دلم اختیار از آن رفته ست / که دوستی تو در مغز استخوان رفته ست
ره از بر تو فراتر نمی توانم برد / که از بدایت فطرت برین نشان رفته ست
براتِ عشق چو برنام تست من چه کنم / که این حواله ز مبدای کن فکان رفته ست
نه دل نه دیده ز بو بر نمی توانم داشت / سموم در دل و در دیده گر سنان رفته ست
به نوک غمزه دلم سفته ای بیا بنگر / معیّن است که این تیر از آن کمان رفته ست
بر آتشم منشان دم به دم که دود نفس / توان شناخت که از حلق ناتوان رفته ست
بلایِ عشق و دل رفته و شکیبایی / چنین چه گونه کنم چون قضا چنان رفته ست
چه فتنه ها که ز من در گذشت و معلومم / نشد هنوز که برمن چه امتحان رفته ست
ز خویشتن نتواند ممیّزی بر ساخت / که صیت عشق نزاری همه جهان رفته ست


 شمارهٔ ۲۸۲

هیچ طبیبم دوایِ درد نگفته ست / درد که درمان پذیر نیست شگفت است
هر کسَم از علّتی بگفت علاجی / نیش به ظاهر زدند و ریش نهفته ست
بر که کنم اعتماد و با که بگویم / کاین دلِ بی چاره را چه درد گرفته ست
هم برِ لیلی برم حکایتِ مجنون / آن شنود ماجرایِ شب که نخفته ست
تا ز کجا سر برآرد این همه سودا / کز دلِ غافل در اندرون بنهفته ست
بویِ گلی می برم که گل بُنِ فطرت / هرگز از آن تازه تر گلی نشکفته ست
قبلۀ اهلِ دل است از آن دلِ نا اهل / روی به محرابِ طاقِ ابرویِ جفت است
خاک بر آن سر بود که خاکِ زمین را / در قدمِ نازنین به دیده نرفته ست
این همه سهل است ترهاتِ به تقلید / جهلِ مرکب نگر که در پذرفته ست
هیچ سخن گفته اند نیست نگفته / این که تو گفتی نزاریا که نگفته ست
باش که در دُرجِ سر به مُهرِ گهرها / هست که الماس کس هنوز نسفته ست


 شمارهٔ ۲۸۳

از آن زمان که زمان در تحرّک استاده ست / زمانه با تو مرا عهدِ دوستی داده ست
اگر نه با تو مرا اتّصالِ روحانی ست / خیالِ روی تو پییشم چرا بر استاده ست
به غم وجودِ مرا پروریده دایۀ عشق / که غم ز مادرِ فطرت برایِ من زاده ست
به دامِ زلف در افتاده ام ز دانۀ عشق / دلم ببین به کجا از کجا در افتاده ست
به دانه می نگرد دامِ غم نمی بیند / عذاب جان من از غفلتِ دل ساده ست
مرا که جان به لب آمد ز آرزویِ لبت / مگر مُقسّمِ فطرت نصیبه ننهاده ست
نمی رود ز سرم خار خارِ جامِ الست / هنوز رنجِ خمار از بخارِ آن باده ست
که بود روزِ نخستین حریفِ مجلسِ انس / دریغ باز چه بودی که آمدی با دست
درونِ جانِ نزاری روایحِ غم اوست / ذخیره ای که ز مبدایِ کون بنهاده ست


 شمارهٔ ۲۸۴

اشتیاقم به کمال افتاده ست / وین هم از حسنِ جمال افتاده ست
عشق تا در رگِ جانم بنشست / عقل در تیه ضلال افتاده ست
این چنین واقعه ها در رهِ عشق / دم به دم حال به حال افتاده ست
حاجبی نیست میانِ من و دوست / بخشِ ما جمله وصال افتاده ست
از کجا می کنم این گستاخی / یار بس خوب خصال افتاده ست
شورِ او در سرِ من دانی چیست / شکرش طرفه مقال افتاده ست
سبزه بر طرفِ لبش پنداری / خضر بر آب زلال افتاده ست
هندویی بر لبِ کوثر دارد / راستی نادره حال افتاده ست
سرِ بی مغزِ نزاریِ نزار / روز و شب در چه خیال افتاده ست
که شبی روز کند با خورشید / در چه سودای محال افتاده ست


 شمارهٔ ۲۸۵

کار ما با نفسِ بازپسین افتاده ست / آخر ای دوست همه مهرِ تو کین افتاده ست
تا مگر رسمِ عیادت ز جهان برخیزد / در میان این همه تعویق ازین افتاده ست
نه همانا که ز تأثیرِ مرض رنجه شود / هر که را هم نفسی چون تو قرین افتاده ست
ندهد خاصیتِ چشمۀ نوشینِ لبت / حوضِ کوثر که درو ماءِ معین افتاده ست
بر درِ روضه که دیده ست زمانی بوّاب / با رقیبِ تو مرا راست همین افتاده ست
من و بی داد کشیدن تو و شلتاق و عقاب / آری از بدوِ ازل حکم چنین افتاده ست
چارمیخِ غمِ عشقِ تو بمانده ست دلم / راست در حلقۀ زلفِ تو نگین افتاده ست
غمِ تنهایی و اندوهِ جدایی هیهات / این همه قسمِ نزاریِ حزین افتاده ست


 شمارهٔ ۲۸۶

مرا با دوست کاری اوفتاده ست / که دل با او به جانم در نهاده ست
ولیکن اختیاری نیست این کار / که خشت از کالبد بیرون فتاده ست
جمالش از دماغم هوش برداشت / خیالش پیشِ چشمم ایستاده ست
به جز می مونس دیگر ندارم / دلِ غم گین به می پیوسته شادست
مراد از هر دو عالم گر بدانی / حضورِ دوستان و جام باده ست
وگرنه هر چه بیرون زین دو قسم است / به نزدیکِ خرد فی الجمله بادست
چو موعد زان جهان حور و شراب است / مرا این هر دو این جا دست داده ست
نخواهم انتظارِ نسیه بردن / بهشت نقد بر ما در گشاده ست
نزاری مریم رز را نکو دار / که می او را مسیحی پاک زاده ست


 شمارهٔ ۲۸۷

مرا خدای تعالی ولایتی داده ست / ولایتی ست که نامش قناعت آبادست
ولایتی که درو نه عوان و نه ظالم / ولایتی که درو نه ستم نه بی دادست
ولایتی که جمالش مثالِ حورِ بهشت / ولایتی که بلادش چو خلد بنیادست
ولایتی که درو دستِ آز نرسیده ست / ولایتی که درو حرص پای ننهاده ست
ولایتی که درو صد هزار مریم هست / که صد مسیح به هر شب ز هر یکی زاده ست
ولایتی ست که در ملکِ آفرینشِ او / غلام و خواجه و مخدوم و بنده آزادست
ولایتی نه چو دنیایِ بی وفا که درو / بسی ملوک و سلاطین زمانه را یادست
ولایتی ست که در جنبِ عرصۀ ملکش / همه ممالکِ عالم محقّر افتاده ست
ولایتی نه که مردم درو ز قبض و فرح / گهی غمین بود از روزگار و گه شادست
ولایتی ست ز تغییر و انقلاب ایمن / درو نه خاک و نه آتش نه آب و نه بادست
درو نه عربده یی از رنود و اوباش است / درو نه ولوله یی از خروش و فریاد ست
کسی بقاعِ متینش به جور نگرفته ست / کسی قلاعِ حصینش به عنف نگشاده ست
نزاریا اگرت ره بدان ولایت نیست / خودی تست که او پیش تو بر استاده ست
اگر دلت به ولایِ ولّیِ حق ره نیست / چه دل بود که تو داری نه دل که فولادست


 شمارهٔ ۲۸۸

مرا سودایِ تو دیوانه کرده ست / ز خویش و آشنا بی گانه کرده ست
فغان از چشمِ دل دزدت که چشمم / چو گوشَت معدنِ دُردانه کرده ست
خطی آوردی و با من همان کرد / که سوزِ شمع با پروانه کرده ست
از آن مستم که ساقّیِ محبّت / پیاپی بر سرم پیمانه کرده ست
نخواهد هرگز از می توبه کردن / دلم عزمی چنین مردانه کرده ست
عبادت خانه یی دارند هر کس / نزاری قبله از می خانه کرده ست


 شمارهٔ ۲۸۹

حرام بر من و بر هر که بی تو می خورده ست / بر آن که خورد حلالش حرام کی کرده ست
به حکمِ عقل حرام است نان و آب برو / که ناحق از خود هر دم دلی بیازرده ست
به غیرِ خمر و زنا و ربا و غیبت و قتل / حلال داند وین رخصتش که آورده ست
هنوز لحمِ خنازیر خوردن اولاتر / بر آن که تن به طعام یتیم پرورده ست
به خمر خانه رو و خمر خواه و حالی خور / که فرشِ عیش و بساطِ نشاط گسترده ست
به رغمِ عادتِ بدگوی نیک بخت به طبع / ز بامداد گرفته ست جامِ می بردست
خوشی درآ به خراباتِ عشق و فارغ شو / ز هرچه بر زبر و زیرِ این سرا پرده ست
کسی که بوی نبرده ست از شمامۀ عشق / گرش چو عود بسوزی هنوز افسرده ست
لطیفه هایِ نزاری حقایقِ محض است / تو عفو کن به بزرگی که در سخن خرده ست


 شمارهٔ ۲۹۰

قدت بر ماهِ تابان سر کشیده ست / چنین سروِ خرامان کس ندیده ست
تعالی الله خداوندی که از خاک / چنین نازک وجودی آفریده ست
خنک دستی که از طوبایِ قدّت / به شفتالو گرفتن بر رسیده ست
دلی پرنارِ غیرت نارِ بُستان / زرشکِ نارِ پستانت کفیده ست
ز سودایِ خطِ سبزِ تو شب ها / قلم در دستِ من بر سر دویده ست
دهانت چشمۀ خضرست از آن روی / که گردش سبزۀ خط بر دمیده ست
کنارم عاقبت پر شد ز یاقوت / ز بس خوناب کز چشمم چکیده ست
نزاری را که بر تست از جهان چشم / غبارِ خاکِ کویت کحل دیده ست


 شمارهٔ ۲۹۱

هیچ می دانی در آن حضرت کیان را بار هست / من نمی دانم و لیکن هم چو من بسیار هست
دیده می باید که بیند رویِ سلطان روزِ بار / با لله ار کوه احد را طاقت دیدار هست
هیچ دیگر نیست الّا او و لیکن دیده کو / شاید ار کژ دیده را بر دیده ور انکار هست
یارِ ناهموار گو تشنیع میزن! باک نیست / خود ملامت از پیِ صاحب دلان هم وار هست
ضّدِ آدم بیش ابلیسی نبود و این زمان / صد هزار ابلیسِ آدم رویِ دعوی دار هست
حقّ و باطل در برابر می نماید ز ابتدا / با سبک روحان گرانی در میان ناچار هست
گرچه باطل را وجودی معنوی در اصل نیست / ور به دعوی لا نسلّم می کنی پندار هست
چون وجودت رویِ امکان در عدم دارد چه سود / کار کن این جا کزین جا تا بدان جا کار هست
راهِ خودبینان مرو زنهار بنگر پیش و پس / امتحان کن تا جهنّم هم برین هنجار هست
رمز می گوید نزاری می زند پشکی به غمز / عاقبت هم بشنود در خانه گر دیّار هست


 شمارهٔ ۲۹۲

مرا مسکراتی به تخصیص هست / نه از شیرۀ رز ز جامِ الست
چه مستی بود کز بخاری شود / دماغی مشوّش سری گشته پست
شرابِ محبّت کزو جرعه یی / کند مرد را نا به جا و به دست
که خود را به شورید گانِ طهور / نیارند خمّاریان بازبست
به حجّت نکرده درست التزام / نشاید محق را به مبطل شکست
کسی را که زان جام دادند می / به کلّی و جزوی ز خود بازرست
تبّرا کن از خویشتن پروری / که از بت پرستی بتر خود پرست
تو باید که بیرون شوی از میان / که با خود محال است با او نشست
کسی را خبر نیست از حالِ من / که مسکین دلم را چه ضربت بخست
خیال از درِ حجره یعنی سروش / همین تا درآمد دل از جا بجست
نزاری ملول از ملامت مباش / چو در دوستی دست دادی به دست
چنین تا به کی بازپوشی کمان / که این تیر بیرون شد از قیدِ شست


 شمارهٔ ۲۹۳

ما را سخنِ مولّهانه ست / تو پنداری مگر فسانه ست
گرچه سخنی رود دو وجهی / لیکن زدویی یکی یگانه ست
این یک به اضافت است و کثرت / وآن یک بنگر موحّدانه ست
عقل ار چه مقدّم است لیکن / او نیز مسخّرِ زمانه ست
بشنو که مدارِ عشق بر چیست / وین موعظه یی محقّقانه ست
بر نقطۀ امرو نقطۀ جان / بر مرکزِ عمرِ جاودانه ست
بحری متغیّرست و دروی / نه عمق پدید و نه کرانه ست
در آرزویِ لب و کناری / یک نکته عجب درین میانه ست
هان تا بزنیم دست و پایی / تا خود چه یقین درین گمانه ست
عشق است و می و می و نزاری / دیگر همه حیلت و بهانه ست
هر جا که زمرحلی برفتیم / منزل گه ما شراب خانه ست
در سایۀ قصرِ او نشستیم / هر مرغ مقیمِ آشیانه ست
ما لایقِ صدرِ او نباشیم / آری سر ما و آستانه ست


 شمارهٔ ۲۹۴

چون جزو نیست ای همه پس چیست / گر همه اوست پس همه کس کیست
برو و جان بدو سپار و بمان / ورنه بی او چه گونه خواهی زیست
هر چه او نیست نقدِ وقت همه / انتظارِ پریرو وعدۀ دی ست
عالمِ آفرینشِ مخلوق / منزلِ جنّ و انس و دیو و پری ست
ما در آن عالمیم مستغرق / کز دو عالم منزّه است و بری ست
واحدِ مطلق است و هر چه جزو / همه دیگر منافقی و دوئی ست
وَحدهُ لاشریکَ له گفتند / پس موحّد چه کارۀ ثنوی ست
علّتِ علمِ تست عادتِ تو / ورنه چندین حجاب و شبهت چیست
بت پرستی و بت گری یارا / چیست دیگر همه منی و توئی ست
توبه زاری مبین نزاری را / دل و پشتش به حبِ آل قوی ست
آن که [او] بی حجاب می گوید / اعتقادش به اهلِ بیتِ نبی ست
پادشاه است بر ممالکِ فضل / زان که مملوکِ خاندانِ علی ست


 شمارهٔ ۲۹۵

آخر ای دوست بمردم ز غمت درمان چیست / رازِ دل فاش کنم یا نکنم فرمان چیست
جور و بی داد مکن بیش و بترس از داور / کشتۀ عشق توم خونِ مرا تاوان چیست
ظاهرم می نگری مجتمعم می بینی / بی خبر زان که ز هجران توم بر جان چیست
بوسه یی بخش به من تا بدهم جان به عوض / گرچه داند همه کس فرق ازین تا آن چیست
تیرِ خون ریزِ مژه بر هدفِ جانم اگر / نه تو انداخته ای بر جگرم پیکان چیست
بت پرستم به همه حال چو در بند توم / پس چو کافر شدم اندیشه ام از ایمان چیست
گر ز ادراکِ بشر نیست برون کعبۀ عشق / عقلِ بی چاره فرو مانده چه و حیران چیست
عالمی خلق فرو رفت و نیامد بر سر / کس ندانست که این بادیه را پایان چیست
عشق با حاسدِ من گفت که ای بی معنی / سرزنش کردن و تشنیع زدن هم سان چیست
گر به جانت رسد از دودِ نزاری اثری / روشنت گردد کاین صاعقۀ سوزان چیست


 شمارهٔ ۲۹۶

بهارِ تیر ماهی خوش بهاری ست / و لیکن عشق موقوفِ نگاری ست
حضورِ یارِ همدم در مه دی / اگر حاصل شود خوش نوبهاری ست
به واجب روزگارِ عمر دریاب / اگر دریافتی خوش روزگاری ست
گلِستانی ست امّا مشکل این ست / که در پیراهنِ هر برگ خاری ست
اگر مردانه عزمِ دوست داری / به ترکِ وایه گفتن سهل کاری ست
همین است و بس ار دانی که با دوست / وفایِ عهد محکم یادگاری ست
مرا در داستانِ عشق سرّی ست / که در هر حرف مرموز اعتباری ست
نزاری ترکِ انکار و تصرّف / که در هر گوشه ای بینی تو یاری ست
محیطِ موج و طوفانِ قیامت / که را این جا مجالِ اختیاری ست
نشاید آشنایی کرد با موج / خنک بی گانه ای کو بر کناری ست


 شمارهٔ ۲۹۷

خنک وجودِ کسی کِه ش نظر به هم نفسی ست / که بویِ هم نفسی یافته ست هر که کسی ست
نمی شود به سر از همدمی دمی آن را / که اندکی به گریبانِ عقل دست رسی ست
بیا که گر بروی تا هزار سال از تو / هنوز در دلم انسی و در سرم هوسی ست
به هوش باز نیاید دلم که مستیِ عشق / نه آن بود که به هر مهلتیش وابرسی ست
به جز خیالِ تو چیزی به دیده در ناید / مرا که کوهِ اُحد در نظر کم از عدسی ست
هنوزم ار رمقی هست بی تو معذورم / که مرغِ جانِ چو سنگم در آهنین قفسی ست
رقیبم از درِ او گو بران من از شیرین / بدین قدر نگریزم که با شکر مگسی ست
بلی منم نه عسس مانع شد آمدِ خویش / به کویِ دوست که هر عضو بر تنم عسسی ست
نزاریا نفسی تازه روی و خوش دل باش / که انقلاب محالاتِ نفس در نفسی ست
بهشت طالبی آوازه بشنوی ز بهشت / که جز مسخَرِ بانگِ میان تهی جرسی ست


 شمارهٔ ۲۹۸

دو ده گذشت ز ماه و ده دگر باقی ست / شکایت از ده باقی ز فرطِ مشتاقی ست
که می دهد سه قدح از پیِ دوگانۀ فرض / که عقل منتظرِ یک اشارتِ ساقی ست
ز برقِ پرتو مَی خاست جوهرِ آتش / وگرنه از چه درو روشنی و برّاقی ست
کسی که خوشۀ انگور می کند آونگ / به حکمِ فتویِ من کُشتنی و معلاقی ست
چراست سرزنشِ سیر خوردگان بر من / همین که عادتِ بیهوده گوی ایقاقی ست
زِ نان و آب دهان بسته و گشاده زبان / به فحش و غیبت و بد گفتن این چه رزّاقی ست
کهی حشیش فروریخته به وقتِ سحر / که فاضل از همه معجون هایِ تریاقی ست
من آخر آدمی ام تا کی انکر الاصوات / که گوشِ رغبتِ من بر نوایِ عشّاقی ست
محاسباتِ نزاری برون ز دفترهاست / حدیثِ عشق نه افسانه هایِ اوراقی ست
اگر متابعِ امری در آفرینشِ خاص / به خلق هیچ تصرّف مکن که خلّاقی ست


 شمارهٔ ۲۹۹

خنک مرا که خرابات و خانقاه یکی ست / گدا و خواجه و درویش و پادشاه یکی ست
چو جاهلانِ دگر هر جهان پناهی را / جهان پناه نخوانم جهان پناه یکی ست
چو از بروتِ خود و ریشِ کس نیندیشم / اگر سرم ببرَد باد اگر کلاه یکی ست
چو دوست سایۀ خود بر سرِ من اندازد / مرا درختِ بهشت و بنِ گیاه یکی ست
چو هم نشینیِ یوسف بود زلیخا را / فرازِ مسندِ مصر و نشیبِ چاه یکی ست
عجب چو هر سه و هفتاد اهل اسلام اند / چه گونه از سه و هفتاد اهلِ راه یکی ست
نزاریا ببُر از خویش و در کسی پیوند / که گر به خود بروی طاعت و گناه یکی ست


 شمارهٔ ۳۰۰

خراباتِ مردان خرابات نیست / در آن مصطبه عزّی ولات نیست
در اوقاتِ دیوانگانِ الست / مهم تر ز مستی مهمّات نیست
به عین الیقین دیده اند اهلِ راز / کراماتِ مردان ملاقات نیست
دو وجهی بود نه یکی محض شرک / اگر ذات مستغرق ذات نیست
همه مات باشند و در دوست محو / سرِ خویش گیر ار سر مات نیست
بلی خودپرستان همه میّت اند / ولی زنده دل را غم مات نیست
اگر خود پیاده ست و گر شه سوار / مجالِ توقّف در اوقاف نیست
به الّا الله از لا اگر بگذری / دگر حاجتِ نفی و اثبات نیست
برون رفتگان راز کونِ خودی / محالاتِ دنیا مبالات نیست
نزاری برون کن محال از دماغ / که طامات کردن مجالات نیست
چو دعویّ آن می کنی در سلوک / که الّا به فقرم مباهات نیست
فقیر ار نباشد ملامت پذیر / یقین دان که جز مرد طامات نیست
اگر با تو بد می کند بد خموش / بد و نیک خود بی مکافات نیست


 شمارهٔ ۳۰۱

دانی مرا به توبه چرا التفات نیست / زیرا که روی توبه ما در ثبات نیست
در آتش فراغ اگر می نمیخورم / تسکین التهاب به آب فرات نیست
گو گرد راز آتش باکو شنیده ای / کز سوختن به غربت قلزم نجات نیست
دودی سیه به جای نفس میرود ز حلق / عهد فراق و مدت هجران حیات نیست
با شاهدان مجالست و توبه برقرار / این خود حکایتی است که در ممکنات نیست
در صحبت رنود خرابات و متّقی / چیزی طمع مدار که در کاینات نیست
با شاهدان کوی خرابات های و هوی / زین بت پرست حاجت عزّی و لات نیست
مایل به روح و راح چو حاجی به کعبه ایم / این جا مجال شرح و محل صفات نیست
آنجا که پرتو حسنات مهیمن است / ماهیّتی ز مظلمه ی سیئات نیست
ماییم و پای خنب نزاری و دست دوست / از ما ببر اگر سر پیوند مات نیست
تن در زفان خلق ده و ترک توبه کن / ممکن نمیشود سر این قصه هات نیست


 شمارهٔ ۳۰۲

عذابی چو مهجوری از دوست نیست / خیال ار تصور کنی اوست، نیست
و گر تو بر آنی که از روزگار / سر و کار من بی تو نیکوست ، نیست
چنان زار شد از نزاری تنم / که بر استخوانم به جز پوست نیست
مکن این تصور که مسکین دلم / بر آن طاق جفت دو ابروست، نیست
مرا گر برانی به جانت قسم / که هیچم به جایی ره و روست ، نیست
وگر بر خیالت گذر میکند / که خصمی بتر زان دوجا دوست نیست
وگر نیز گویی که درد مرا / به جز از وصل تو داروست، نیست
نزاری مپندار و صورت مبند / که روزی به نیروی بازوت نیست


 شمارهٔ ۳۰۳

جان است و هرچه نه همه جان است هیچ نیست / هر چیز کان به جمله نه آن است هیج نیست
زانجا هر آن جمله هست چنین است جمله هست / زینجا هرآنچه نیست چنان است هیچ نیست
الّا جز او همه هیچند هرچه هست / بی او اگر بهشت جنان است هیچ نیست
دانسته ایمن است و ندانسته غافل است / هر مجتهد که نی همه دان است هیچ نیست
کثرت نما بسی نکند روی در عدم / پول سیاه اگرچه روان است هیچ نیست
پیر ضعیف اگر به مصاف مبارزان / دعوی کند که مرد جوان است هیچ نیست
هر دو جهان بده به نزاری به یک قدح / نیک و بد جهان چو جهان است هیچ نیست


 شمارهٔ ۳۰۴

شاد به روی تو ام گرچه دلم شاد نیست / شادی دل خود مرا در غم تو یاد نیست
فریاد از دست تو داد بده داد داد / وه که مرا بیش از این طاقت فریاد نیست
گر به تماشای سیل رغبتت افتد بیا / چشمه ی چشمم کم از دجله ی بغداد نیست
بود ثباتی مرا در غم تو پیش از این / عاجزم اکنون که شد صبر ز بنیاد نیست
هندوی جادوی تو زیر و زبر کرد شهر / در همه بابل دگر همچو تو استاد نیست
عشق تو ملک جهان کرد خراب و بیاب / در همه شهر ای عجب ، خانه ی آباد نیست
شاهد شیرین بسی در همه اطراف هست / عاشق صادق یکی شیوه ی فرهاد نیست
خاطرم از هست و نیست ، غیر تو بیزار شد / همچو نزاری تو را بنده ی آزاد نیست
هرچه خلاف مراد میرود از بخت ماست / بر من اگر نه ز تو هیچ به جز داد نیست


 شمارهٔ ۳۰۵

عقل اگر گوید به وصل عشق حاجتمند نیست / راست میگوید که ضدّان را به هم پیوند نیست
بندگی کن تا بود در حضرت عشقت قبول / پادشاهان را به استحقاق خویشاوند نیست
امر و نهی عشق جاویدست در ملک وجود / طمطراق عقل حالا بیش روزی چند نیست
دوست چون از در درآمد خانه خالی شد ز غیر / خانه ی دل غیر جای خلوت دلبند نیست
گر شدم شوریده ی زنجیره ی زلفین دوست / بند فرماییدش آن را کش قبول پند نیست
پالهنگ شوق باید گردن مشتاق را / آهنی بر پای نادانی نهند این بند نیست
زین شکر نی کز زمین قهستان برخاسته ست / خوب تر در مصر اگر انصاف خواهی قند نیست
الحق از جان هیچ شیرین تر بود شیرین تر است / خود لبش میگوید آنک حاجت سوگند نیست
چون نزاری تشنه ای وز چشمه های چشم سر / در میان بحر غرقاب است و هم خرسند نیست


 شمارهٔ ۳۰۶

چون کنم با دل که هیچش با خرد پیوند نیست / هرچه میگویند تمکینش به چون و چند نیست
عمر در سودای دلبازی به غفلت کرده صرف / وین عجب کز نا به کاری ذره ای خرسند نیست
راستی را بر سبک روحان نازک دل به جور / از گرانی بار توبه کمتر از الوند نیست
توبه خود هرگز نخواهد کرد اینک بررسند / خود گواهی میدهد بر معترف سوگند نیست
یار شیرین است و من فرهاد و از افسردگان / هیچ تلخی در مذاق عاشقان چون پند نیست
ابروی تلخ رقیب از سم بسی قاتل تر است / ور نه شیرین چون دهان تنگ خوبان قند نیست
دین براندازان دنیا دشمن اند آنان که هیچ / التفاتیشان به حالات زن و فرزند نیست
گرچه عشق از جمله ی انسان نگیرد هر که را / دل به زنجیر سر زلف بتی در بند نیست
دولت روشن دلی کز مال و ملک این جهان / چون نزاری جز به جام باده حاجتمند نیست
توبه از می چون کنم کز اختصاص منفعت / در جهان گر هست چیزی، اوست کش مانند نیست


 شمارهٔ ۳۰۷

دلم را که جز با تو پیوند نیست / به دنیا و دین هیچ در بند نیست
به صد وعده هر دم فریبش دهم / ولیکن به یک ذره خرسند نیست
چه حاصل ز تعلیم و تنبیه من / چو هیچش قبولیّت پند نیست
چه تدبیر سازم که دامان صبر / به دست من آرزومند نیست
اگر بیش طاقت ندارم رواست / که بارم کم از کوه الوند نیست
مقلد بود بنده ای معتقد / که تسلیم حکم خداوند نیست
تو دانی که بر قول خود صادقم / وفادار محتاج سوگند نیست
به عهد و وفا و به حسن و جمال / مرا و تو را هیچ مانند نیست
دلم را به حال نزاری نظر / بگو اندکی هست اگر چند نیست


 شمارهٔ ۳۰۸

گر زبان در من کشند انکار نیست / مدعی را حد این اسرار نیست
قصه ی مجنون هم از مجنون شنو / عاقلان را با مجانین کار نیست
گر زبان طعن شد بر من دراز / چون کنم کوته نظر را بار نیست
در نمیگنجد کسی با او جز او / در حریم عاشقان دیّار نیست
تا بننمایند نتوانی شناخت / علم و عقل آنجا به جز پندار نیست
تا که را روشن کند توفیق چشم / ورنه کس را زهره ی دیدار نیست
احتمال سِرِّ صاحب درد را / یار می باید و لیکن یار نیست
عاشقان هستند در کویش ولیک / بنگر اکنون چون نزاری زار نیست
خواب اگر بر دیده بیند همچو نعل / جز مژه در چشم او مسمار نیست


 شمارهٔ ۳۰۹

ما را ز تو یک نفس به سر نیست / الا در تو دری دگر نیست
از منزل تو گذر ندارم / گر هست برون شوی وگر نیست
از تو چه نشان دهد به وجهی / آن را که ز خویشتن خبر نیست
در بی خبری به وجه دیگر / سرّی است عجب که هست ور نیست
با بی خبرانِ با خبر باش / تعلیمی از این شریف تر نیست
بشتاب که سالک محقق / موقوف ولایت بشر نیست
در معرکه ی سپاه اشواق / جز تیغ نیاز کارگر نیست
بر خیل خیال نازک دوست / جز سوزن فکر را گذر نیست
خفاش و شعاع نور خورشید / این مرتبه حد بی بصر نیست
جر محو شدن دگر چه تدبیر / آنجا که مجال یک نظر نیست
با دوست مضایقت به جانی / از جانب ما بدین قدر نیست
نی نی کششی بود از آنجا / وین بیّنه زان دگر بتر نیست
بی پرتو آفتاب نوری / در صورت مظلم قمر نیست
از گلبُن امتحان نصیبت / جز خار نزاریا مگر نیست
خوش باش که برفکندگان را / میلی به جهان مختصر نیست
در پیش خدنگ غمزه ی دوست / جز سینه ی بی دلان سپر نیست


 شمارهٔ ۳۱۰

مشتاق دوست را ره مقصد دراز نیست / تسلیم کرده را زبلا احتراز نیست
هیچش ز روزگار نباشد تمتّعی / آن کس که مبتلای بتی دلنواز نیست
هرجا که در محامد محمود دم زنند / بی آفت کرشمه ی حسن ایاز نیست
سر گرچه نزد عقل شریف است و زر عزیز / این بی شکنجه نبود و آن بی گداز نیست
کس را چه اختیار ،همه اوست، غیر او / این لقمه جز به حوصله ی اهل راز نیست
خوش روزگار سوختگان نیازمند / زاد طریق صدق و صفا جز نیاز نیست
من عاجز و حسود مسلط ولی چه سود / روزی به زور بازوی گردن فراز نیست
سیر قضا چو کن فیکون است در نفاذ / هیچ اش تعلّقی به نشیب و فراز نیست
تدبیر بد نکرد کس از بهر خویشتن / بیچاره چون کند که به خود چاره ساز نیست
گر من شکایتی کنم از دشمنان به دوست / ننگی چنین کشیدنم آخر ز ناز نیست
فریاد دف هر آینه از ضربتی بود / عیبش مکن که ناله ی نی بر مجاز نیست
بنشین نزاریا که به زاری و زور و زر / از شهر بند عشق کسی را جواز نیست
در کعبه باش و قبله به هر سو که خواه کن / هرجا که هست مرد خدا بی نماز نیست


 شمارهٔ ۳۱۱

پیوند عشق را به جفا انقطاع نیست / با دوست در مطالبه ی جان نزاع نیست
میراث فطرت است که لیلی همی برد / با هیچکس دگر دل مجنون مشاع نیست
مقصود او تمام به لیلی سپردن است / ورنه غرض ز وحشت مجنون سباع نیست
آتش در او فتاد ، ز خرمن طمع ببر / آنجا که حکم عشق برفت امتناع نیست
بتوان کشید جور رقیب از برای دوست / می روح پرور است ولی بی صداع نیست
ممکن نمیشود که کند دل به صبر خوی / اضداد را به هیچ وجوه اجتماع نیست
طوفان رستخیر که گویند هایل است / گر هست جز قیامت روز وداع نیست
هرگز زبون عشق نگشتی خرد ولیک / کس را بر اقتضای قضا اطّلاع نیست
هیچ از خرد قبول نصیحت نمی کنم / دانی چرا که گوشم بر استماع نیست
با دیو نفس کوش وگرنه نزاریا / هر صف شکن ز روی حقیقت شجاع نیست
هر دم میار قلب به بیّاع گاه عشق / کز قلب کم عیار تو کمتر متاع نیست


 شمارهٔ ۳۱۲

گر سخنی میرود در حق ما باک نیست / مریم دوشیزه را باک ز ناپاک نیست
راه به مقصد نبرد، حد عزیزان نداشت / هر که بر آن آستان خوار تر از خاک نیست
غایت ممثول ماست این مثل سر به مهر / آری مقدور را قدرت ادراک نیست
لایق تازَندگی نیست به میدان عشق / هرکه سر آرزو بسته به فتراک نیست
خاروگلی مینهد، داد و ستد میکند / تخت فریدون نگر درخور ضحاک نیست
همچو حبیب اللهی باید معراج را / بولهب ناسزا ،لایق لولاک نیست
هیچ نیی هیچ نه تا به خودی مشتغل / گر چو توئی فی المثل در خم افلاک نیست
هر که تولّا به دوست کرد و تبّرا ز غیر / زهر به خود خورده را حاجت تریاک نیست
چشمه ی خنب رز است ، مایه ی آب حیات / سعی سکندر چه سود ، جستن ازآن جاک نیست
نظم نزاری همه حکمت محض آمده ست / سفتن در سخن،صنعت حکّاک نیست
بر قلمش گر به سهو رفت خطایی رود / دامن بحر عمیق بی خس و خاشاک نیست


 شمارهٔ ۳۱۳

ما را اگر عدو بکشد هیچ باک نیست / تسلیم وحدتیم ، در این اشتکاک نیست
با اوست هرچه دارم و گویم نه با عدو / در اهتمام او ز عدو هیچ باک نیست
با درد او خوش است که بیمار عشق دوست / کی بر طبیب گردد اگر دردناک نیست
ما را بهشت و دوزخ و دنیا و دین یکی است / در عرصه ی سلوک، بلند و مغاک نیست
موقوف کفر و دین نشود مرد راه دوست / وامانده را ز قافله الّا هلاک نیست
غسلی برار و توبه کن از پیر زال حرص / بر پاک شوی عیب مکن مرده پاک نیست
او را شناس و بس که دگر هرچه هست و نیست / در اتصال وحدت حق اشتراک نیست
روشن به نور معرفت آن را که نیست چشم / دعوا کند که هست، به حق خدا ک نیست
بادش به دست ماند فردا نزاریا / در پای دوستان خدا هرکه خاک نیست


 شمارهٔ ۳۱۴

اگر دوست با ما بود باک نیست / طریق محبت خطرناک نیست
سرا پای عاشق به خون است غرق / ولیکن به خونی که ناپاک نیست
گریز از ثعابین عشق ای پسر / که این زهر را هیچ تریاک نیست
بپالود مغزم ز سودای دوست / سویدای من مار ضحاک نیست
چو زر باد در خاک تیره سری / که زر پیش چشمش کم از خاک نست
سخی باش زیرا که در آدمی / نکوهیده عیبی چو امساک نیست
گران مایه نقدی است در آدمی / که در کان و ارکان و افلاک نیست
ظهورش بود در زمان و مکان / ولیکن در اقسام ادراک نیست
زلال خضر از سکندر مخواه / چه می جویی ای ابله آنجا ک نیست
حبیب خدا راست این مرتبه / ابو جهل در خورد لولاک نیست
چو دیدی نزاری به عین الیقین / پس آنجا مجال شک و شاک نیست


 شمارهٔ ۳۱۵

می ده که در خواص کم از سلسبیل نیست / رغم جماعتی که بر ایشان سبیل نیست
بی می مرو طریق محبت که هم چو می / روشن دلی دگر سوی مقصد دلیل نیست
گر می پرست ناخلف است و حرام زاد / پس در همه قبیله ی آدم اصیل نیست
می شاهدست اگر نبود همدم خمار / هرچند ازهرست ولی بی هلیل نیست
اقبال آن که دارد و خوش میخورد به طبع / بدبخت چون کند که به دست بخیل نیست
بی هرزه عمر میگذرانیم و حاصلی / جز آفت دماغ و دل از قال و قیل نیست
هر چیز را به عمر توان یافتن بدل / جز روزگار عمر که آن را بدیل نیست
از دوست قاصدی که پیام آورد به دوست / انصاف میدهم که کم از جبرئیل نیست
چون مور اگر ضعیف نباشیم ممکن است / بار فراغ دوست به بازوی پیل نیست
ما را چه التفات به نمرودیان دهر / مقصود ما از اینهمه الا خلیل نیست
مردار میرود به حقیقت نزاریا / هرکو به تیر عشق چو مجنون قتیل نیست


 شمارهٔ ۳۱۶

جام می پر کن که جز جام می ام انجام نیست / تا به کام او شوم کاین کار جز با گام نیست
ساقیا ساغر دمادم کن مگر مستم کنی / زان که در هجر دل آرامم مرا آرام نیست
دی به سردی رفت و فردا خود ندانم چون کنم / عاشقی ورزیم و به زین در جهان خود کام نیست
دام واره ی جسم را دامی نهاده بر رهیم / ای نزاری کیست آن کو بسته ی این دام نیست


 شمارهٔ ۳۱۷

بی تو ای آرام جان یک ساعتم آرام نیست / وز تو ام حاصل به جز هجران نافرجام نسیت
گر من از آشفتگی شوری کنم معذور دار / هر که را دل بر سر آتش بود ارام نیست
دوزخی در سینه دارم زاتش هجران و دل / گر بسوزد گو بسوز الحمدلله خام نیست
شیشه ی ناموس اگر بر سنگ بدنامی زنم / شیشه گو بشکن به حمدالله کفم بی جام نیست
مردمان بی التفاتی های ما را منکرند / در مراتب منزلی کمتر ز ننگ و نام نیست
عقده ی امّید را از راه خود برداشتم / از جهنم تا به جنت بیش و کم یک گام نیست
من بتی را میپرستم سیم تن ، تو سنگ و خاک / ای ملامت گر پری رویی کم از اصنام نیست
تا بت چون سرو من در باغ حسن آید به بر / صبر باید کرد کین فرصت به هر ایام نیست
عاشق صادق نزاری با مراد دل به دوست / دست در کش کی کند گر ثابت الاقدام نیست


 شمارهٔ ۳۱۸

محنت سرای دهر چو جای مقام نیست / آسایشی در او ز حلال و حرام نیست
بی سور و ماتم و غم و شادی در این جهان / شامی به صبح رفته و صبحی به شام نیست
گر ملک کائنات به خورد کسی دهند / از فرط حرص و آز هنوزش تمام نیست
هم هیچ کار بهتر اگر نیک بنگری / از خدمت حریف و صراحی و جام نیست
در سنگ لاخ حرص مران توسن غرور / آهسته تر که بر سر مرکب لگام نیست
خوش منزلیست عالم دنیا ولی درو / دوران زندگانی ما بر دوام نیست
غبنا و حسرتا که به بازوی اجتهاد / کاری چنان که دست دهد بر نظام نیست
هرجا که شاهدیست رقیبیش ناظرست / مه بی محاق نبود و خور بی غمام نیست
مردی برون ز خود شده مجنون صفت کجاست / لیلی بسی است ، عاشق بی ننگ و نام نیست
بی رحمی هلیل حجاب وصال شد / گرنه شکیب کردن مزهر به کام نیست
این جا وصال دوست طمع چون کند کسی / کز شنعت رقیب مجال سلام نیست
مشرک هنوز و دعوی وحدت نزاریا / انصاف ده که سوخته ای چون تو خام نیست
تو از کجا و شیوه ی تحقیق از کجا / در گل ستان مرو که سرت بی زکام نیست


 شمارهٔ ۳۱۹

علم الله که دگر طاقت هجرانم نیست / بی وجودت فرحی در تن بی جانم نیست
جمع چون باشم و آسوده دل و خوش خاطر / دیر شد تا به کف آن زلف پریشانم نیست
شدم از نقش خیال تو چو سوزن باریک / میکشم درد و سر رشته به فرمانم نیست
گر اشارت بود از دوست چه باک از دشمن / روی در کعبه بود خوف بیابانم نیست
به سر خویش نی ام ساکن این کنج چو گنج / جز تحمل چه توان کرد چو درمانم نیست
نیست با مذهب و دین دگرانم کاری / کافرم گر به سر زلف تو ایمانم نیست
دارم از غایت تشویش ، سری سودایی / ور شود در سر سودات پشیمانم نیست
از تو محروم روا نیست چو من مظلومی / گوی تقدیر ولی در خم چوگانم نیست
سخت کاری است پس از عهد وفا ، نومیدی / راستی قطع توقع ز تو آسانم نیست
تو مرو از سر پیمان نزاری و اگر / برود بر سر من تیغ، غم آنم نیست


 شمارهٔ ۳۲۰

مرا به صبر نمودن ، ثبات ممکن نیست / که بی تو زنده دلان را حیات ممکن نیست
بر آستان تو تسلیم گشته ایم چو خاک / سفر ز کوی تو در ممکنات ممکن نیست
بسی بگشتم و بسیار خوب رو دیدم / ولی به لطف تو در کاینات ممکن نیست
به سومنات اگر از صورت تو نقش برند / دگر که سجده کند پیش لات ممکن نیست
خلاص چشم نمیدارم ار بخواهی کشت / که از کمند تو کس را نجات ممکن نیست
ز سینه آتش عشق تو باز ننشید / به آب سر که به آب فرات ممکن نیست
تو فارغی و از این جانب آرزومندی / به غایتی است که آن را صفات ممکن نیست
خلاف عهد تو میگویدم عدو که بکن / فریب من به چنین ترّهات ممکن نیست
گمان مبر که نزاری دل از تو بردارد / نه در حیات که بعد از وفات ممکن نیست


 شمارهٔ ۳۲۱

کیست کز سودای تو از خان و مان آواره نیست / آخر ای جان آن دلِ سنگت ز سنگ خاره نیست
بی دلان در عرصه ی کوی تو سرگردان عشق / هم چو من هستند امّا هم چو من بیچاره نیست
میرِ دادی نیست ور باشد مجال آن که راست / کز تو فریادی کند مظلوم را این یاره نیست
در جهان هستند قتّالان بی رحمت بسی / لیک همچون چشم مست شوخ تو خون خواره نیست
عاشق صادق نباشد در مراتب هر که را / همچو ستر توبه ی من دامن صد پاره نیست
در فراق یار نتوان دوست گفتن هر که را / اشک خونین بر زریز صفحه ی رخ ساره نیست
خوش نماید در تماشا گاه ساحل روی بحر / خوف بر مستغرق دریاست بر نظّاره نیست
فیض عشق است آن که صادر می شود از عقل کل / در مسیح است آن کمال نفس درگهواره نیست
با خرد گفتم که در میدان تسلیم و رضا / چیست آن کز وقت مردان کار هر عیّاره نیست
گو مکرر شو قوافی ، بانگ بر من زد خرد / گفت تا در خود نگردی محو مطلق ، چاره نیست
ما و سوز سینه و درد دل و سودای دوست / معتقد چون نقظه ی ثابت بود سیّاره نیست
ما گدایان در شاهیم و در ملک وجود / شاه ما محتاج تاج و تخت و طوق و یاره نیست
با رقیب از در در آمد دوش و بر زد دوش و گفت / مجلسی آزادگان را از گرانان چاره نیست
گفتمش نه زور و نه زر دارم الّا زاریی / در چنین محنت نزاری از در بیغاره نیست
تا به کی داری چنین ش سخره ی وهم و خیال / همّتی هم راه او کن تا شود یک باره نیست


 شمارهٔ ۳۲۲

تو را سری که به پیمان من درآری نیست / مرا دلی که به دست غمش سپاری نیست
سر تو دارم اگر تیغ می زنی و تو را / دلی که کار غریبی چو من بر آری نیست
شبی دمی قدمی رنجه کن اگر چه مرا / به قدر عزّت تو دست حق گزاری نیست
نه زر که در قدمت ریزم و نه دست که دل / به زور باز ستانم ورای زاری نیست
علاج درد دلم مرگ می کند چه کنم / که سخت جانم و جان دادن اختیاری نیست
بساز با من بی چاره چون بسوختی ام / بسوزی و بنسازی طریق یاری نیست
به چشم خوار مبین در من ای چو دیده عزیز / که همچو بنده عزیزی سزای خواری نیست
تو را اگر چه بسی عاشقان مسکین اند / یکی ز جمله به مسکینی نزاری نیست


 شمارهٔ ۳۲۳

رهِ عشّاق سپردن به دل آزاری نیست / جز به دل سوزی و دل جویی و دل داری نیست
چه کنم با دل شوریده که از بدو وجود / مست جامی ست که امّید به هشیاری نیست
چون تبرّا و تولّا به مشعبد گهِ عشق / بازیی نیست که از حقّه برون آری نیست
چاره تسلیم و رضا بیش مگو از من و ما / هیچ تدبیر دگر تا که بنسپاری نیست
ما به جان حاضر وقتیم و به دل ناظر دوست / سیر عاشق به گرانی و سبک باری نیست
آب و غربال بود دعوی بی معنی و هیچ / خاک بر یاری یاری که همه یاری نیست
از نزاری تو به زاری نکنی بیزاری / شرط آزار بر آن است که بیزاری نیست


 شمارهٔ ۳۲۴

خوش تر از عشق پرستی به جهان کاری نیست / جان ندارد که دلش از پی دل داری نیست
هم دم دیو به از مونس خود ، خود بودن / آدمی نیست حقیقت که پری داری نیست
نشود عافیت و عشق مسلّم کس را / هر دو با هم مطلب ، نیست به هم آری نیست
هر کجا نی شکری زهر گیاهی با اوست / هیچ گل نیست که بر دامن او خاری نیست
مار اگر بر سر گنج است چه شاید کردن / گنج بی مار بود نیک مرا باری نیست
یار شایسته ندارد کس وگر دارد نیز / اغلب آن است که بی صحبت اغیاری نیست
من خودم آن روز نخواهم که شب آید بر من / کان شب اندر نظرم تا به سحر یاری نیست
خون بخورده ست نزاری و نخورده ست بری / شاخ عشق است که از عیش بر او باری نیست
عشق بگذار گر آسایش خود می طلبی / زان که در عشق ز آسودگی آثاری نیست


 شمارهٔ ۳۲۵

ای جا که منم تا به خرابات بسی نیست / لیکن چه کنم محرم این راز کسی نیست
بر سر بتوان رفت به منزل گه محبوب / سهل است پیاده بروم گر فَرَسی نیست
پنداشتم اوّل که مرا خاص مرایی / در هیچ سری نیست که از تو هوسی نیست
بی دوست بهشتم به چه کارست و نه مردم / گر بر دل من هر دو جهان جز حرسی نیست
بر چشمه ی چشمم بنشین تا بگشایی / خوناب چو سیلاب که کم از ارسی نیست
چه کاه برِ همّت مردان چه کُهِ قاف / عنقای تو در چشم نزاری مگسی نیست


 شمارهٔ ۳۲۶

ای هم نفسان لایق من هم نفسی نیست / در خورد من آخر چه کسم من که کسی نیست
دارم هوس هم نفسی در سر و جانی / بر دوش سری نیست که در وی هوسی نیست
فرهاد صفت بر لب شیرین بدهم جان / لیکن به مرادم به لبش دست رسی نیست
بر من چه ملامت که کنم میل به شیرین / خود آدمیی کم به قیاس مگسی نیست
زنهار مکن فوت نزاری نفس نقد / خود عمر به کار آمده الا نفسی نیست


 شمارهٔ ۳۲۷

گر تو بر کشتن من حکم کنی باکی نیست / هیچ دلبستگی از بهر چو من خاکی نیست
ور به زهرم بکشی باز لبم بر لب نه / بهتر از چشمه ی نوشین تو تریاکی نیست
هر کجا سروقدی بود به عمدا دیدم / در همه شهر به بالای تو چالاکی نیست
محترز باش ز آلایش ادناس هوا / پاک رو را بتر از صحبت نا پاکی نیست
عقل اگر خواست که در موکب حسن تو رود / هیچ کس نیست که بر بسنه به فتراکی نیست
نه که من در غم عشق تو گرفتارم و بس / از تو در هیچ مکان نیست که غم ناکی نیست
هر چه در حسن جمال تو نزاری گفته ست / بیش از آنی و ازین برترش ادراکی نیست


 شمارهٔ ۳۲۸

یک نفس خیل خیال از نظرم خالی نیست / ناودان مژه از آب سرم خالی نیست
تا قضا کرد کنارم ز میانش خالی / دامن دیده ز خون جگرم خالی نیست
آستانش به زیارت نتوانم دریافت / کز رقیبان منافق گذرم خالی نیست
بویش از باد که بر می گذرد می یابم / عکسش از هر چه در آن می نگرم خالی نیست
کنج می گیرم و گویم ز غمش بگریزم / چون گریزم که غم از بام و درم خالی نیست
با خود اندیشه همی کردم و گفتم با او / فرصتی جویم و سوگند خورم خالی نیست
زر و سیمی نه که بر کار توان کرد ولی / سیم اشک از ورق روی زرم خالی نیست
تا که گفته ست حزین باد نزاری که چنین / دود آهش نفسی از شررم خالی نیست


 شمارهٔ ۳۲۹

هر چه نسیه ست جز خیالی نیست / پس خیال تو جز محالی نیست
هر را نقد وقت نیست به دست / روی او بیش در ضلالی نیست
ملک باقی طلب که باقی را / ابد الآبدین زوالی نیست
عدمی مطلق است ناقص را / اگرش روی در کمالی نیست
گر قناعت کند بیاسوده ست / هر که را مالی و منالی نیست
عاشقانیم و عقل ناقص را / در مقامات ما مجالی نیست
بی خود از در در آ و او را بین / زین پسندیده تر وصالی نیست
هر که او را به چشم او بیند / جام جم پیش او سفالی نیست
بستان جام ما که در چشمه / خضر را هم چنین زلالی نیست
هم ز جایی ست این اشارت ها / بشنو سرسری مقالی نیست
ای پسر بر امید نسیه مباش / هر چه نسیه است جز خیالی نیست
چون نزاری همیشه بی خود باش / زان که در بی خودی وبالی نیست
مرد آینده و گذشته نه ایم / واندرین حال نیز حالی نیست
نقد را باش اگر همه نفسی ست / آن دگر بیش قیل و قالی نیست


 شمارهٔ ۳۳۰

ایبها العشّاق این کار به آسانی نیست / عشق کآسودگی تن طلبد جانی نیست
میل دل را نظر خاطر جان کی باشد / نفس بل هوسی چون دم رحمانی نیست
حجّتی نیست که خاصیت روحانی چیست / آن که در علّت روحانی و انسانی نیست
جوهر عشق تو کی بی غرض آمد کز عشق / کلّ مقصود تو جز شهوت شیطانی نیست
از محمّد چه زنی لاف که در باطن تو / روش بوذری و سیرت سلمانی نیست
صورت کج نتوان گفت بود سیرت راست / به مسلمانی کاین راه مسلمانی نیست
گو نه خضرست هر آن کس که بود خضراپوش / رند بودن به صفت زاهد یزدانی نیست
آخر ای دیو صفت فرش چه می آرایی / هر سلیمانی را فرّ سلیمانی نیست
بوش کم کن که گر از کبر توان سلطان بود / در سر هیچ گدا نیست که سلطانی نیست
پیش احمق مبر این رمز نزاری کان جا / هیچ دانستنی یی با تو چو نادانی نیست
سخن عشق ترا حوصله ای می باید / مرغ اسرا تو در هر قفس ارزانی نیست


 شمارهٔ ۳۳۱

شب فراق که را طاقت شکیبایی ست / عذاب مردم عاشق بلای تنهایی ست
در آمدیم ز پا ای فراق مردم خوار / به پنجه ی تو که را بازوی توانایی ست
غراق و ارمن و ایران به پا فرو کردم / هنوز در سرم آشوب آن بخاراییست
خبر نمی رود از حال من که فریادم / به گوش خلق رسد کان غریب سودایی ست
به یک دگر بنمایند هر کجا که روم / که آن شکسته ی عشق این جوان شیدایی ست
به یک دگر بنمایند هر کجا که روم / که آن شکسته ی عشق این جوان شیدایی ست
امید نیست که جایی قرار گیرد یار / اگر چه ننگ ندارم ز نام هرجایی ست
به لطف خویش خدا را ببخش و بنوازم / که وقت بنده نوازی و بنده بخشایی ست
گمان برند که با خویشم اختیاری هست / تو واقفی که نه خود بینی و نه خودرایی ست
مه خرقه و مه دو تایی که پشت طاقت من / دو تا چو پشت معبّد ز بارِ یکتایی ست
نفس چه میزنم ای خاک بر سرم که دمی / که با مسیح دمی نیست باد پیمایی ست
نمی دهند رضا عاقلان به شیفتگی / مراد دانش ایشان خلاف دانایی ست
نشان یوسف معنی کسی تواند کرد / کز اندرون و برون صورتش زلیخایی ست
ز دست خانه نشینان نزاری مسکین / همی گریزد از آن هم چو وحش صحرایی ست


 شمارهٔ ۳۳۲

آه و واویلا کم برگ شکیبایی نیست / هیچ مشکل بتر از محنت تنهایی نیست
پشتم از بار فراق تو دو تا شد چه عجب / که ز بی قوّتی ام قوت یکتایی نیست
من و سودای تو من بعد که جاهل باشد / هر خردمند که عاشق شد و سودایی نیست
شاهد لاله رخ و یار صنوبر بالا / همه جا هست و مرا خاطر هر جایی نیست
سپر تیر ملامت شده ام چتوان کرد / با کمانی که به بازوی توانایی نیست
عشق دردیست که در تربیت درمانش / مرهمی نیست وگر هست به خودرایی نیست
عاقلان بار خدایا همه عاشق گردند / تا بدانند که این کار به دانایی نیست
شیب و بالا و نظر نقش خیالت چه شود / یوسفم را چو غم سوز زلیخایی نیست
از چنان روی به آوازه ی خوبی خرسند / گر کسی هست نزاری به شکیبایی نیست


 شمارهٔ ۳۳۳

هر کجا بی دلی و برناییست / مانده در دام عشق زیباییست
من اگر دوست را ندارم دوست / پس همه عمر من تمناییست
لایق درد عشق شیرینی / هم چو فرهاد درد پیماییست
متنعّم چو خسروِ پرویز / پس رو عشق نیست خودراییست
عدم مطلق است در باطن / گر به ظاهر وجود ماناییست
آسمان هم چو ذره سرگردان / از پی صحبت دل آراییست
بل که هر ذره یی که می بینی / دل مجروح نا شکیباییست
طمع استقامت اندر عشق / راستی را محال سوداییست
نقد را باش از آن که آینده / حالیا وعده یی به فرداییست
باش گو منتظر به پروانه / هر که را مهلتی و پرواییست
پنجه ی عشق را فرو بردن / نه به بازوی هر تواناییست
گر چنین نیست پس به هر گوشه / از چه هر روز تازه غوغاییست
آخرای دوستان نزاری زار / گر دمی می زند هم از جاییست
گر چه خفاش وار محجوب است / مولَعِ آفتاب سیماییست


 شمارهٔ ۳۳۴

رجب آمد سه ماه باید داشت / شرط طاعت نگاه باید داشت
دست از ناسزا بباید شست / با خدا سر به راه باید داشت
خدمت شرع و حرمت اسلام / هر دو بی اشتباه باید داشت
توبه ی تن درست باید کرد / بر شکستن گناه باید داشت
از پی آب روی در محشر / گونه این جا چو کاه باید داشت
راه پهلوی چاه می گذری / نظری هم به چاه باید داشت
پیش محراب بر زمین نیاز / به تضرّع جباه باید داشت
چشم باید گرفت بر واعظ / گوش بر انتباه باید داشت
گراز این ها نکرد خواهی هیچ / سر ما گاه گاه باید داشت
زود رفع خمار باید کرد / می به دست از پگاه باید داشت
چون نزاری سپیده دم بر کف / قدحی سر سیاه باید داشت


 شمارهٔ ۳۳۵

مرا ز دوست به زنجیر باز نتوان داشت / به دفع وعده و تاخیر باز نتوان داشت
رها کنید مرا عاقلان چه میخواهید / قضای رفته به تدبیر باز نتوان داشت
مریض را که اجل می برد مترسانید / ز موج بحر که تقدیر باز نتوان داشت
مرا اگر همه عالم به قصد برخیزند / به تیغ از آن قد چون تیر باز نتوان داشت
به روز اگر ز در دوست باز دارندم / به شب ز آه جهان گیر باز نتوان داشت
خوشا ز کار نزاری که از چنین سوداش / به عرضه کردن توفیر باز نتوان داشت


 شمارهٔ ۳۳۶

رمضان سلّمه الله به سلامت بگذشت / می بیارید که طوفان ملامت بگذشت
ساقیا عارض توعید من است و غم دل / عَلَم عید که آنک به علامت بگذشت
ساقیان اند به حق مکرم و بس در عالم / کو دگر کس که براو بوی کرامت بگذشت
حق علیم است که در مدت یک مه صد بار / هر نفس بر من بی چاره قیامت بگذشت
دیر بیدار شدیم از می غفلت افسوس / دولت عمر که بر ما به غرامت بگذشت
پیش بت خمر بخوردیم و سجود آوردیم / کار ما بر در طاعت ز اقامت بگذشت
هیچ باقی نگذاریم چو می باید رفت / تا نگویند نزاری به ندامت بگذشت


 شمارهٔ ۳۳۷

دریغ عمر که بی روی دوستان بگذشت / چو باد صبح که بر طرف بوستان بگذشت
دریغ سود ندارد چو اختیار از دست / برفت هم چو خدنگی که از کمان بگذشت
بهار عمر جوانی و بی غمی افسوس / که هم چو قافله ی باد مهرگان بگذشت
تو خود قیاس کن ای بی خبر که در دل ما / چه آتش است که دودش ز آسمان بگذشت
بسوخت حلق من از بس که برق آه دلم / ز سینه هم چو براق سبک عنان بگذشت
هنوز دیده به هم می نهم تعالی الله / ز هر چه بر سرم از گردش زمان بگذشت
چه حاصل از سفر بی مراد هیچ همین / فسانه ای که فلان آمد و فلان بگذشت
نزاریا چه کنی چاره نیست تن درده / به جور چرخ که کار تو زین و آن بگذشت


 شمارهٔ ۳۳۸

چه فتنه بود که در عید گه جنان بگذشت / سواره بر من مسکین ناتوان بگذشت
سلام کردم و پرسید کای فلان چونی / همین بگفت و به شبدیز بر ، روان بگذاشت
چه گویمت ز سخن گفتنش که شیرینی / بغایتیست که آخر بدان دهان بگذشت
به سرو چون کنم ش مشتبه چه گویم / من این خطا نپسندم که بر زبان بگذشت
به خواب دوش بلا دیده ام نگاه کنید / به اعتبار که ام روز بر چه سان بگذشت
نظر به دست و کمان داشتیم و شست هنوز / گرفته بود که تیر از میان جان بگذشت
حواس ظاهرم اندر نماز بود و لیک / نفس نفس که زدم بر دلم نهان بگذشت
نهان نمی شود از آدمی و می گذرد / کسی ندید که هرگز پری چنان بگذشت
حلال کرد بر اصحاب خانقاه نظر / به چشم رغبت هر پیر کان جوان بگذشت
از آن نماز چه حاصل که از عُلو خیال / بت از برابر چشمم زمان زمان بگذشت
دریغ عمر نزاری که در گذشت ازو / چو باد صبح که از طرف بوستان بگذشت
کسی که زنده به عیسی دمی نباشد اگر / خضر بود به عدم رفت کز جهان بگذشت


 شمارهٔ ۳۳۹

جانا بیا که مدت هجران ز حد گذشت / تشویش روزگار پریشان ز حد گذشت
چند احتمال و صبر توان کرد چاره یی / کاین درد را توقف درمان ز حد گذشت
امّید وصل هم نتوان کرد منقطع / هر چند انتظار فراوان ز حد گذشت
بگذشت عمر و هیچ تدارک نکرد یار / صبر من و جفای رقیبان ز حد گذشت
جمعیتی پدید نیامد هنوز و هجر / بر وعده ی مخاف جانان ز حد گذشت
کو کشتی وصال که در قلزم فراق / موج بلا و آفت طوفان ز حد گذشت
بر من نکرد رحم و نبخشود و راز من / شد آشکار و ناله ی پنهان ز حد گذشت
دل در تنور سینه ی پر آتشم بسوخت / نبود عجب چو آتش سوزان ز حد گذشت
ای پیک عاشقان نفسی رنجه کن قدم / دانی که محنت من حیران ز حد گذشت
با یار گو نزاری شوریده حال را / هم جانبی بدار که نتوان ز حد گذشت


 شمارهٔ ۳۴۰

بر دست چون بود می و صبح و کنار کشت / با دوستان همدم و یاران خوش جهشت
گر بشنوی وگرنه به احکام معنوی / اینک کنار کوثر و اینک در بهشت
با جاهلان معامله در بحث معرفت / باشد چنان که بر سر جیحون زنند خشت
خرم وجود ساقی شب خیز خوش نشین / کز باقی شبانه به ما باقیی بهشت
ماییم و احتمال ملامت گر و وبال / نیکو خصال را چه تعلق به بد سرشت
گر حق نکو کند به جهودان خیبری / در اختصاص کعبه ی مطلق شود کنشت
بر عفو غافرست معوّل نه بر عمل / نزدیک ما چه خیر و چه شرّ و چه خوب و زشت
این نام بس مرا که خریدار یوسفم / من پای مرد دارم و آن زال دست رشت
آزاد کرده ایست نزاری ز ابتدا / وین شرط نامه کاتبِ وحی از ازل نوشت
جز پهلوی نشاید و تسلیم عشق را / در خورد پهلوی نبود مردم وبشت


 شمارهٔ ۳۴۱

هزار یادِ بر و گردن و بناگوشت / هزار یاد سر و دست و بازو و دوشت
دریغ اگر نفسی دیدمی به بیداری / چنان که بودم و دیدم به خواب چون دوشت
تو آفتاب زمینی و آسمان به شرف / غلام جمله غلامان حلقه در گوشت
اگر در آینه بینی و چشم سرمه کنی / به یک کرشمه کنند آن دو فتنه بی هوشت
چرا اگر همه چون آتشی به گاه عتاب / ز آب دیده ی من کم نمی شود جوشت
به دست باد صبا بوسه ای فرست و بکن / نبات مصر کساد از لب شکر جوشت
سفر بدان خوشم آید که باز آیم تو / به پرسش آیی و من درکشم به آغوشت
شکایت شکرآمیز می کنی تو و من / به بوسه ای کنم از گفت و گوی خاموشت
اگر تو یاد نزاری کنی و گر نکنی / من آن نی ام که ز خاطر کنم فراموشت


 شمارهٔ ۳۴۲

دوش با جمعی حواری باده خوردم در بهشت / مجلسی دیدم همه عیسی دم و مریم جهشت
جمله شیرین پاسخ و شیرین لب و شیرین دهن / جمله نیکو سیرت و نیکو دل و نیکو سرشت
سیب و نارنج و ترنج و نرگس از پیرامنش / ماه رویان صبوحی بی نگهبانان زشت
چار سوی بزم هم چون جنّت از بس فر و زیب / بر ارم کرده تفاخر همچو کعبه بر کنشت
خوی بر رخساره ی اوراق گل هر یک چنان / قطره ی شبنم بود بنشسته بر اطراف کشت
بزمی القصه چو فردوس برین آراسته / بیش از این بر صفحه ی کاغذ نمی یارم نوشت
پیش کردم سر که بستانم ز حوری بوسه ای / دست کردم پیش تا در گردنش آرم نهشت
در هراسیدم ز خواب و خواب خوش بر چشم من / آتش حسرت سبک بگداخت چون در آب خشت
حاضر و غایب نزاری خواب و بیداری یکیست / باز می گو با حواری دوش بودم در بهشت


 شمارهٔ ۳۴۳

اگر فراق نباشد چه دوزخ و چه بهشت / چو اصل صورت معنی بود چه خوب و چه زشت
اگر نه بی تو بمانم چه ترسم از دوزخ / وگر نه روی تو بینم چه می کنم ز بهشت
نه واقفم متقبل نه جاهلم منکر / نه اهل مسجد و محراب و کعبه و نه کنشت
کنشت و کعبه تعلق به وجه صدق کند / رواست از همه جانب نیاز پاک سرشت
کجاست خواجه مجال تصرف اندر غیب / که داند آن که قضا بر سر من و تو نوشت
به آن که آمده ای رغبتت بر آن دارد / به جهد تو نشود مهره ی بلور انگشت
طمع مکن که به کوشش درست باز آید / به جای خویش چو از کالبد برون شد خشت
ولی شرایط ما نیست نا امید شدن / که هیچ بنده به یک بار نا امید نگشت
نزاریا به نفس تازه دار جان امید / که صد هزار درود و یکی ز جمله نکشت


 شمارهٔ ۳۴۴

هر که با دوست آشنایی یافت / ز آفت خویشتن رهایی یافت
هر که خود را ز راه خود برداشت / راه در عالم خدایی یافت
ببر از خویشتن که طالب دوست / لذت وصل در جدایی یافت
هر که غواص وار جان درباخت / عاقبت گوهر بهایی یافت
در ضلالت مجوی را که خضر / روشنایی ز روشنایی یافت
فخر در فقر کن که سلطانی / عقل پوشیده در گدایی یافت
نام باقی و نعمت ابدی / ابن ادهم ز بی نوایی یافت
تا نگویی نزاری این شهرت / در جهان از سخن سرایی یافت
نه که در بست بر سرای سخن / تا خلاصی ز ژاژخایی یافت


 شمارهٔ ۳۴۵

آوخ آوخ که جگرگوشه دگر بار برفت / دل به جان آمد از آن روز که دلدار برفت
یا رب این بار چنان رفت که باز آید باز / یا دلش سیر شد از ما و به یک بار برفت
یا رب از کوفتگی های ره آسایش یافت / وز تن نازک خود پرورش آزار برفت
نفسی با که زنم وه که فروبست دمم / غم دل با که خورم آه که غمخوار برفت
عکس رویش به خیال از دل من غایب نیست / خواب سهل است که از دیده بیدار برفت
صبر بیچاره بسی دیده ی لک بازنهاد / آخرالامر چو درماند به ناچار برفت
عمر درباختم افسوس که ایام گذشت / بودنی بود چه تدبیر کنم کار برفت
رخت بربند نزاری که سر آمد مدت / بخت برگشت و دل از دست شد و یار برفت


 شمارهٔ ۳۴۶

دریغ عمر که بی روی آن نگار برفت / در انتظار شد و ایام و روزگار برفت
سزا همین بود آن را که یار بگذرد / ولی چه فایده کز دستم اختیار برفت
به قهستان در، از آرام دل جدا گشتم / چنان که خون ز دو چشمم هزار بار برفت
بر اعتماد جگرخواره ای دگر بودم / خبر رسید که او هم ز سبزوار برفت
کنار من چه شود گر ز دیده پر خون است / که این چنین دو دل آرام از کنار برفت
زمن قرار و شکیب و سکون و صبر به کل / چو هر دو یار برفتند هر چهار برفت
چرا به شیفتگی سرزنش کنند مرا / که دل نماند و جگر خون ببود و یار برفت
کسیم گفت که او بازخواهد آمد زود / هنوز شکر کنم گر برین قرار برفت
نزاریا چه توان کرد با قضا مستیز / چو بودنی به ضرورت ببود و باید رفت


 شمارهٔ ۳۴۷

چه جای دشمنی است آن که یار کرد و برفت / به اختیار سفر اختیار کرد و برفت
نظر به غیر چرا ی کنم جزای من است / که خون دیده ی من در کنار کرد و برفت
مرا به درد دل و سوز سینه ی مجروح / اسیر حادثه ی روزگار کرد و برفت
شکایتی بود آری نمی توانم گفت / که هیچ خصم نکرد آن چه یار کرد و برفت
قرار کرد که بعد از دو هفته باز آیم / بدین قرار مرا بی قرار کرد و برفت
فریب دادن دل را گمان برم که برو / همان عزیزم اگر چند خوار کرد و برفت
دریغ و درد نزاری نگر به درد و دریغ / که عمر در هوس انتظار کرد و برفت


 شمارهٔ ۳۴۸

گرمرا در بی هشی با دوست کاری رفت رفت / بی دلی را گر زدستش اختیاری رفت رفت
نا به کاری ، مبتلایی در بلایی ماند ماند / ور خردمندی خطایی کرد و کاری رفت رفت
گر مراد از باغ دیدن چیدن گل بود بود / بلبل شوریده را در سینه خاری رفت رفت
همت مجنون اگر جانی به لیلی داد داد / ور سری در مقدم زیبا نگاری رفت رفت
کشتی یی گر در محیط افتاد و سیری کرد کرد / تخته یی از موج دریا بر کناری رفت رفت
گر مرا او با رقیبش در مقامی دید دید / در میان با دوست گر بوس و کناری رفت رفت
گر دلم از آتش آن زلف مشکین سوخت سوخت / وز بخورش در دماغم گر بخاری رفت رفت
در زیارت گاه در دم گر نیازی هست هست / سوزناکی گر به زاری در مزاری رفت رفت
عشق اگر در بی قرای جان ما را داشت داشت / از پشیمانی چه حاصل گر قراری رفت رفت
آفت جان نزاری رغبت دل بود بود / نیم جانی در سر دل رفت آری رفت رفت
گنج اگرچه دیر دیدم رنج ضایع نیست نیست / چون وصالی یافتم گر انتظاری رفت رفت


 شمارهٔ ۳۴۹

از آن سبب دل من ترک خورد و خواب گرفت / که صبح و شام و شب و روز با شراب گرفت
بهانه می کنم آخر شراب باری چیست / که دل ز مشعله ی مهر دوست تاب گرفت
هنوز هیچ ندیدم مرا زمن بستد / چه خوب رفت و موافق ره صواب گرفت
اگر نه بهر خلاص از عذاب هجران است / چرا چنین به رحیل خودم شتاب گرفت
امید خیر بباید برید و استخلاص / ز تشنه یی که چو من بر پی سراب گرفت
گرت مجال بود از عذاب خلق گریز / که جغد خانه ازین غصّه در خراب گرفت
به آفتاب نگه کن که از حیا هر شام / به زیر چادر شب روی در نقاب گرفت
چو صور عشق فرو کوفتم ز هیبت آن / کسی نماند که از من نه اجتناب گرفت
که راست طاقت نور تجلی شب طور / شنیده ای که کلیم از چه اضطراب گرفت
ز تاب مهر دلم در پناه زلف گریخت / چو سایه دید فرو آمد و مآب گرفت
از آن بسوخت نزاری که طبع خود رایش / مقام دیده و دل نزد آفتاب گرفت


 شمارهٔ ۳۵۰

دلم از تو دل برنخواهد گرفت / پی یار دیگر مخواهد گرفت
اگر دسترس باشدش تا به حشر / ز پای تو سر بر نخواهد گرفت
به پای رقیبت درافتم به مهر / اگر کینه از سر نخواهد گرفت
وگر نه کنم پیکرش ریز ریز / مکان بر دو پیکر نخواهد گرفت
پس قاف اگر چه کم از قاف نیست / چو عنقا مجاور نخواهد گرفت
زتو بر گرفتن دل آخر که راست / که دل چون تو دل برنخواهد گرفت
گرفتم ز جام تو جانی چنان / که رضوان ز کوثر نخواهد گرفت
دریغا وفا گر نه کس در کنار / چو تو نازپرور نخواهد گرفت
نزاری تو و زاری و درد دل / به زور و به زر در نخواهد گرفت
مکن بیش جهد و مزن آتشی / که در برزه ی تر نخواهد گرفت


 شمارهٔ ۳۵۱

بوی عرق چین تو باد صبا برگرفت / یا زخواص بهار نشو و نما برگرفت
گویی عطار صبح کرد معنبر جهان / نافه ی چین برگشاد مشک ختا برگرفت
بوی گل بی وفا در سرش افکند شور / بلبل شوریده سر راه نوا برگرفت
کرد دماغ خرد ممتلی از بوی خوش / از اثر آن نسیم سیر ز ما برگرفت
عقل سراسیمه شد صبر درآمد ز پای / از سر ما لطف تو دست چرا برگرفت
دل که ز ما برشکست سیر شد از ما دگر / قاعده ی نو نهاد خوی شما برگرفت
هم به کناری امید داشتمی پیش ازین / حسن تو خود از میان رسم عطا برگرفت
بر تو ملامت کند هر که به گوشش رسید / کز تو نزاری چرا راه رجا برگرفت
گفتمش آنِ توام گفت تو آن خودی / من ز کجا گفتمش او ز کجا برگرفت


 شمارهٔ ۳۵۲

تا دل مجنون ما راه قلندر گرفت / هر چه نه لیلیش بود از همه دل برگرفت
سر به گریبان عشق برزد و مردانه وار / جان به میان برنهاد دامن دل برگرفت
عشق چو از کنج غیب راه کمین برگشاد / دل ز سر جان برفت سر کم افسر گرفت
باز چو برخاستم از روش نام و ننگ / بار دگر طعنه زن ولوله از سر گرفت
بی خبران را چه بیم از اثر برق عشق / عشق نه آن است کو با همه کس درگرفت
در حق هر بی هنر عشق نظر کی کند / خضر به مقصد رسید رنج سکندر گرفت
سوز نزاری ز جان بس که علم برکشید / قبّه ی مینا بسوخت گنبد اخضر گرفت


 شمارهٔ ۳۵۳

خیال دوست ز من خورد و خواب بازگرفت / بسوخت وز جگر تشنه آب بازگرفت
گر اندکی به شراب و سماع میلم بود / سماع باز ستاند و شراب بازگرفت
به من بر ید محبت ز ابتدای ازل / پیام عشق بداد و جواب بازگرفت
چو مرغ شب نظرم تاب آفتاب نداشت / و گر نه چند ره از خور نقاب بازگرفت
نداشت طاقتِ نور تجّلی شب طور / کلیم از آن ورق اضطراب بازگرفت
عجب دهنده ی بخشنده یی ست حاتم عشق / که هر چه داد به کس بر شتاب بازگرفت
به دامنش نتوان دست زد مگر وقتی / که آستین به رخ آفتاب بازگرفت
همای عشق به هر سر که سایه برگسترد / و گرچه صعوه بود ار عقاب بازگرفت
خلاف نیست نزاری ز هرچه گیرد باز / ولی ز دوست نشاید خطاب بازگرفت
فرو شود به همه حال هرچه دست سخاست / نثار فیض عمیم از سحاب گرفت


 شمارهٔ ۳۵۴

ما دگر بوی کسی برنتوانیم گرفت / هر زمان شیوه ی دیگر نتوانیم گرفت
در وفای تو اگر سر برود از سر دست / شرط عهدی دگر از سرنتوانیم گرفت
گر ز هر گوشه هلیلی به درآید ماییم / که چو از هر کم مزهر نتوانیم گرفت
آفتابی تو و ما سایه از آن در عقبیم / که قدم از قدمت برنتوانیم گرفت
ما ضعیفیم و سبک دل تو گرانی مشمر / گر میانت چو کمر در نتوانیم گرفت
یار چون لشکری افتاد مسافر گشتیم / ترک دنباله ی لشکر نتوانیم گرفت
روی در روی خیال تو کنم اولاتر / که ازین روی نکوتر نتوانیم گرفت
رنگ رخ ساره چنین زرد از آن می داریم / که بر سیم تو بی زر نتوانیم گرفت
به گریبان هوای دل خود در زده چنگ / دامن دوست عجب گر نتوانیم گرفت
تکیه بر صبر نزاری نتوان کرد ای دل / نه که آرام بر آذر نتوانیم گرفت


 شمارهٔ ۳۵۵

به هیچ انجمن داستانی نرفت / که از حال من هم چنانی نرفت
دربن مدت از ما نکرده ست یاد / کسی کو ز یادم زمانی نرفت
ز بی داد او هیچ روزی نشد / که آوازه یی در جهانی نرفت
به بالا برآهی زمان تا زمان / ز حلق چو من ناتوانی نرفت
به چین عرق چین او دم به دم / ز فریاد من کاروانی نرفت
ز ضدان طمع داشتن یک دلی / قبولی نکردم ضمانی نرفت
مسیحی ز هر مریمی برنخاست / همایی ز هر آشیانی نرفت
به غیر دل الحمدلله هنوز / اگر نیست سودی زیانی نرفت
مراد من اندر حجابی نماند / یقین من اندر گمانی نرفت
تفاوت نکرد ار دل از دست شد / سخن نیز در نیم جانی نرفت
همین گفت بر خود ببخش ای سقیم / دگر با نزاری نشانی نرفت


 شمارهٔ ۳۵۶

عقل نه این دید نه آن باز گفت / عشق به من نام و نشان باز گفت
آن چه بدیدم نتوان بازدید / وآن چه شنیدم نتوان باز گفت
عشق فراگوش دلم برد سر / گر سخنی داشت نهان باز گفت
چشم نظر کرد و پذیرفت دل / سامعه بشنید و زبان باز گفت
گر ننهی با دگران در میان / سر نهان خانه ی جان باز گفت
می شنوی راست نزاری نخست / راز ندانست از آن باز گفت


 شمارهٔ ۳۵۷

نگارم را ز جان خوشتر توان گفت / لبش را چشمه کوثر توان گفت
ز چالاکی که دیدم سرو آزاد / به جز او را به ایزد گر توان گفت
مرا گویند اگر اسلام خواهی / به ترک قبله ی آزر توان گفت
ولیکن با چو من صورت پرستی / حدیث کفر و دین کمتر توان گفت
وفا داری کنم با دوست چندان / که چون افسانه تا محشر توان گفت
وفای دوستان تا باز گویند / حدیث ازهر و مزهر توان گفت
فدای عشق را در جان سپاری / نکوبخت بلند اختر توان گفت
نه آن اندیشه دارم در دل از دوست / که هرگز با کسی دیگر توان گفت
چو می دانی نزاری کین سخنها / کخ در جان است با جان بر توان گفت
برو با جان به لفظ جان سخن گوی / که حق فی الجمله با حق ور توان گفت


 شمارهٔ ۳۵۸

موذّن فالق الاصباح می گفت / گمان بردم که هات الراح می گفت
بر افکندم ز خواب آن دل ستان را / که می را مونس الرواح می گفت
سر ده را مسیح وقت میخواند / طلوع صبح را صبّاح می گفت
بدو گفتم چه می گوید موذّن / مگر رمزی در این اصلاح می گفت
قدح پر کن که چون کردی قدح پر / نباشد حاجت مصباح می گفت
به لفظی دیگرش می خواند جان بخش / به دیگر قوّت اشباح می گفت
وجوهی نقد می باید که بگشاد / در می خانه بی مفتاح می گفت
نمی گفت از طلوع صبح باری / همه در لمعه ی اقداح می گفت
در افکن کشتی ای در بحر مجلس / که پندارم تورا ملّاح می گفت
نزاری گفت قیدی هست در راه / ولی مقری هوالفتاح می گفت


 شمارهٔ ۳۵۹

به جفتِ چشمِ سیاه و به ابروی طاقت / که در فراق تو ام نیست بیش از این طاقت
هلاک می شوم آخر بیا و دستم گیر / که پاد زهر دل است آن لب چو تریاقت
مگر هم ایلچیِ آه صبح گاهیِ من / بر تو آید و باز آورد ز ییلاقت
به زندگانی خویش از تو راحتی نبود / مرا اگر بنمیرد رقیب ایقاقت
پری وشا تو چه ترکی که کم فرشته بود / به شکل و شیوه و خوی و سرشت و اخلاقت
مگر در آینه بینی وگرنه ممکن نیست / به نیکویی که نظیری بود در آفاقت
به باغ سرو در آرد به پای بوس تو سر / اگر ز موزه به عمدا برون کنی ساقت
کلاه بر نه و زلفت به دوش باز انداز / نهان مکن که دریغ است زیر قلپاقت
خوشا که حلقه بجنبانم و تو گویی کیست / نزاری آه بر‌آرد که من زِ عشّاقت
به زینهار که با حسنِ طلعتی که توراست / به چشمِ پاک نظر کی کنند عشّاقت
به دفع چشم بد از روی بر مگیر نقاب / که بس عجایب و خوب آفرید خلّاقت
اگر چه سرمه شود استخوانم اندر خاک / بود روان نزاری هنو‌ز مشتاقت


 شمارهٔ ۳۶۰

غایب نشد زمانی از خاطرم خیالت / در پیش چشم دارم آیینه جمالت
هر بامداد دیدن رویت خجسته باشد / فرخ کسی که گیرد بر خویشتن به فالت
سر بر خط ارادت داریم و دیده بر در / تا کی دهند ما‌ را پروانهٔ وصالت
دل ها نثار پایت جان ها فدای نامت / گر خون ما بریزی این نیز هم حلالت
با نقش بند اول صورت کند نیفتد / از نوک کلک قدرت یک نقطه همچو خالت
عیسی نفس نیارد با معجز دهانت / موسی نظر بدوزد از پرتو جلالت
وقتی که خشمناکی با ما عتاب می کن / بر هم‌ مزن جهانی کز ما بود ملالت
گفتم همه تو را ام خود را طلاق دادم / تا بو که محو گردم در هستی کمالت
گفتا قدم نداری تا کی دم ای نزاری / بس کن که در نگیرد با ما به قیل و قالت


 شمارهٔ ۳۶۱

خوش است اگر بگذارد در این سرا اجلت / ولی اگر چه برنجی نباشد این محلت
چو باد می گذرد عمر و پیش تو با دست / نه عمر ، باش که جای دگر کند خللت
چو صرف می کنی از عمر هر نفس چیزی / رواست گر نکنی مستزاد بر املت
غلّو مکن به تنعّم ز مرگ باز اندیش / که در نگیرد اگر بر فلک شوی حیَلت
به عقل تیغ چو مریخ بر مکش که به قهر / ز اوج ذروه ی گردون بیفکند زحلت
ز پای عمر گره باز کن به عشق که عقل / به سد قران نکند مشکل زمانه حلت
نه بت پرست کند ارتجا به لات و هبل / حذر زنفس که هم لات توست هم هبلت
به نام زشت و نکو روزگار ممثول است / چنان بزی که به نام نکو زند مثلت
نزاریا به نعیم خدای واثق باش / که صد گناه ببخشد خدا به یک عملت
گناه اگرچه عظیم است توبه باز آرد / میان مغفرت از بارگاه لم یزلت
قناعتی کن و بیشی مجوی و جهد مکن / به قسمتی که کرامت نکرد در ازلت


 شمارهٔ ۳۶۲

هر که ببیند تو را بدین قد و قامت / باز نیاید به هوش تا به قیامت
جان و دل و دانش و خرد به تو دادیم / در حق ما بوسه ای نرفت کرامت
تا تو در آیی به باغ اگرچه ادب نیست / پیش تو بر پای ، سروکرده اقامت
درد سرم می دهد پدر ز رندی / دست بدار این چه علت است و علامت
بر عقب نیکوان مرو که نباشد / حاصل شاهد پرست غیر ندامت
گفتم اگر قدرت خدا به تفرّج / می نگرم بی غرض بر این چه غرامت
طلعت یوسف ندیده ای پدر آخر / سَترِ زلیخا چه می دری به ملامت
عشق برون تاخت از کمین و به تکلیف / مملکت دل فرو گرفت تمامت
تن به بلا ده نزاریا که نبرده ست / هیچ کس از کوی عشق سر به سلامت


 شمارهٔ ۳۶۳

خوش آید پاک بازان را ملامت / ز خود بیرون شدی اینک قیامت
طمع بگسل که معدوم الوجود است / اگر در عشق می خواهی سلامت
بباید جان به تیر عشق دادن / اگر شکرانه خواهد از غرامت
به رغبت بر در تسلیم باید / به پای بندگی کردن اقامت
به ترک وایه های خویش گفتن / موحّد را همین باشد علامت
مبین خود را چو خود بینان که خود را / نهند از جمعِ اربابِ کرامت
نزاری مشورت با عقل کردن / نه کار توست پرهیز از ندامت
مشو معجب به رای خویشتن هین / که دور است این فتور از استقامت


 شمارهٔ ۳۶۴

اگر عاشقی سر متاب از ملامت / غذا کن نه از آب و نان از ملامت
که دارد چو من طرفه بزمی که دارم / حریف و شراب و کباب از ملامت
همه نعمتم حاصل است و نباشد / کسی هم‌ چو من کامیاب از ملامت
ز هرچ آن توان کرد با او اضافت / جفا کرده ام انتخاب از ملامت
موحّد خریدار باشد به جانش / مقلّد کند اجتناب از ملامت
اگر مایه ای بر سرش گستراند / تحاشی کند آفتاب از ملامت
به یک ذره بر من نیاید اگر خود / محیطی نباشد خراب از ملامت
نی ام زان شکایت کنان شتر دل / که ماند خرم در خلاب ملامت
من و بعد از این توبه در هم شکستن / خراب از نصیحت یباب از ملامت
به کنجی نشسته چو گنج از قناعت / به سر در کشیده نقاب از ملامت
نزاری مرو در خرابات مردان / و گر می روی سر نتاب از ملامت


 شمارهٔ ۳۶۵

مرا چه غم که مرا سرزنش کنند و ملامت / که من معاینه دیدم جمال روز قیامت
اگر تو نیز طلب گار آن شوی که ببینی / ز بود خود به در آیی کفایت است و کرامت
نه در میان بلایی که بر کنار ، پس این جا / مکن به هرزه طمع در بلای عشق سلامت
امید منقطع از وصل دوست شرط نباشد / بر آستان رجا از لوازم است اقامت
نثار کردن جان خود ضرورت است و فریضه / اگر به موجب شکرانه ور بود به غرامت
نزاریا نکنی التفات اگر چه شده ستی / میان خلق فضیحت به صد هزار علامت
تو را چو غایت مطلوب حاصل است و معین / به صرف کردن عمرت در این بلا چه ندامت


 شمارهٔ ۳۶۶

گر بر آرد عشقت از جانم قیامت / من نخواهم کرد بر عاشق ملامت
دیگران را جامه می سوزد مرا جان / بر من مسکین چه می آید غرامت
در بلای عشق می خواهم همیشه / من نمی خواهم در این طوفان سلامت
من ندانم در کدامین وجه باشم / چون ز بالای جهت برخاست قامت
عالمی در علت رشک از من و تو / بر قد و بالای ما بود این علامت
زلف آرامیده ی من چند شوری / نیست در تشویش کس را استقامت
هر چه در هستی ما از خشک و تر بود / رغم ما را بستند از ما تمامت
گر نخواهد کرد جان در کار عشقت / سود کی دارد نزاری را ندامت


 شمارهٔ ۳۶۷

مخوان بعد از این داستان قیامت / بیا و تفرج کن این قد و قامت
اگر چینیان این صنم را ببینند / برند از پرستیدن بت ندامت
هر آن کس که این قد و قامت ببیند / نگیرد دگر کار او استقامت
به فتوای عشّاق پیش چنین بت / حلال است بر بت پرستان اقامت
سجود چنین بت کنند ای مسلمان / به ایزد که واجب نباشد ملامت
خنک آن که در بت پرستی علم شد / زهی خوش علامت زهی خوش علامت
مپیوند با عشق اگر نه به کلی / ببر چون نزاری امید از سلامت


 شمارهٔ ۳۶۸

بکشم گر همه کوه است وز آهن ستمت / بر ندارم به جفا چشم امید از کرمت
تا بمیرم زغمت روی نتابم هرگز / وین تفاخر نه بس آخر که بمیرم ز غمت
در وفای تو نشینم که توانم بر خواست / از سر سر که سرم باد فدای قدمت
عیب گویند که در پای تو افتم آخر / که به بت خانه روی سجده نماید صنمت
تا سلامی به تو آرد به رقیبت فرمای / تا صبا را نبرد ناز بسی از کرمت
قادری گر بزنی گر بنوازی ، اما / آن کن ای دوست که از کرده نباشد ندمت
یاد داری که چه عهد است میان من و تو / تا بدانی که فراموش نکردم قسمت
در کشیدم ز همه خلق جهان دامن دل / بو که چون پیرهنت تنگ به بر در کشمت
جهد کن در طلب وصل نزاری خوش باش / عاقبت دست دهد دولت این نیز همت


 شمارهٔ ۳۶۹

گر بیایی به سر چشمه ی حیوان برمت / پای کوبان به تماشا گه رضوان برمت
شرط آن است ولیکن که هم از گام نخست / دست بر دست رضا با سر پیمان برمت
چشم بر هم نه و بر بند زبان از سر صدق / جان به شکرانه بده تا بر جانان برمت
آرزومند وصالی و به غایت محروم / به من آ تا به در از ورطه ی هجران برمت
بارکش مور صفت باد چه می پیمایی / گر بیایی به سر تخت سلیمان برمت
جبرئیلم نه من و نه تو رسولی اما / رخت بر تخت گه سدره نشینان برمت
زهره داری که بیندیشی و رخصت یابی / گر نه من بر سر گنجینه ی سلطان برمت
گر سر بندگی آل محمّد داری / تا بیاموزمت اول بر سلمان برمت
ور تمنای مقیمان سماوات کنی / بی نزاری چو بیایی بر ایشان برمت


 شمارهٔ ۳۷۰

یک نفسی بیا که بر دیده و سر نشانمت / چند به زاری و شفاعت بر خویش خوانمت
روزی اگر قدم به بیغوله ی بنده در نهی / جان و دلی به صدق در هر قدمی فشانمت
هر چه خلایقند اگر قصد کنند مجتمع / با همه دیده وا نهم وز همه وا ستانمت
این همه لاف می زنم بو که ز در نرانی ام / این همه جهد میکنم بو که به خود رسانمت
شرح جمال و لطف تو خانه به خانه می کنم / بر همه خلق جز چنین جلوه نمی توانمت
با دل خام گفتم ای سوخته دل چو خون شدی / باش که قطره قطره از دیده برون چکانمت
یک دو سه هفته ی دگر در پس پرده صبر کن / تا چو کشنده ی منی نیک بپرورانمت
هاتف عشق گفت هان خشم مکن نزاریا / دل شد و گر نُطُق زنی از همه وارهانمت


 شمارهٔ ۳۷۱

بیا و بوسه بده از آن لبان خندانت / که در دلم زدی آتش به آب دندانت
به ابروان خوش آشفته کردی ام با خود / چه دید خواهم از آن چشم های فتانت
مرو دمی بنشین تا شکستگان‌ فراق / خبر کنند ز حال دل پریشانت
کسی برای خدا با تو بر نمی گوید / که چند ناز کنی بر نیازمندانت
امید نیست که رحمت کنی و نرم شود / به آتش دم گرمم دل چو سندانت
مگر شبی چو زبان داده ای به روز آرم / به خلوت ار نکند بخت من پشیمانت
چه باشد ار ز سر مرحمت نزاری را / شبی به خانه بری یا دمی به بستانت


 شمارهٔ ۳۷۲

الغیاث از جفت و طاق ابروانت / دین و دل شد در سر آن هر دوانت
آخر از چشمان مستت چند نالم / نیست ممکن مَخلَصم زان جادوانت
بی حیا بر خون من الله اکبر / چون گواهی می دهند آن هندوانت
هر چه از سر پنجه ی سیمین بکردی / باز می خواهند عذرش بازوانت
گر مرا پیرانه سر افتاد کاری / تو مدارایی کن از بخت جوانت
آخر ای مسکین نزاری دین و دنیا / هر دو شد در وصف خال نیکوانت
چون بگردانی زخود بیچاره آری / هر چه از فطرت روان شد با روانت
هر کجا حالی حوالت شد نصیبت / می برد تقدیر عشق آن جا دوانت


 شمارهٔ ۳۷۳

جانا دلی چه سوزی کان هست جای گاهت / ماها تنی چه کاهی کان هست در پناهت
با دیده ی پر آبم با سینه ی پر آتش / زآن سینه ی سپیدت زآن دیده ی سیاههت
هر روز بامدادان کایی برون ز خانه / باشند صد هزاران بی دل گرفته راهت
زان پس که با تو بودم بی گاه و گاه گشتم / راضی بدان که بینم در راه گاه گاهت
در محنت درازم زآن گیسوی درازت / با قامت دوتاهم ز آن ابروی دو تاهت
چون سرو خشک زارم چون ماه نو نزارم / ز آن قد هم چو سروت ز آن روی هم چو ماهت
رنجی ست عاقلان را هاروت جرم کارت / گنجی است عاشقان را یاقوت عذر خواهت
ناهید خیره گردد وقت سماع دورت / خورسید سجده آرد پیش جمال و جاهت
پوشی سلاح کینم سازی سپاه جنگم / هر ساعتی روا نیست اندیشه سال و ماهت
آگه نه ای که باشد در کین و جنگ بر من / چشم دژم سلاحت زلف به خم سپاهت
سوزان شود نزاری از عشق تو هر آن گه / کاراسته ببیند در بزم پادشاهت


 شمارهٔ ۳۷۴

به دیدار تو مشتاقم به غایت / ندارد آرزومندی نهایت
اگر خواهی توانی تافت بر ما / عنانی از سر لطف و عنایت
بیا بنشین دمی با ما چنان کن / که شوری بر نخیزد زین حکایت
شنیده ستی که در افواه باشد / گِل نم دیده را آبی کفایت
برآوردی دمار از من فراقت / خیالت گر نمی کردی حمایت
شبی تا روز می خواهم که با تو / کنم هر گونه از هجران شکایت
نکردی جانب مسکین نزاری / به اندک مایه بیش و کم رعایت
مکن شوخی که چندین بی وفایی / به بد نامی کند آخر سرایت


 شمارهٔ ۳۷۵

ای حقه ی نقد جان بر طاق دو ابرویت / وی حلقه ی جان و دل پیرامن گیسویت
تشویش خردمندان از باد صبا بودی / گر هیچ گذر کردی بر سلسله ی مویت
از پیرهن یوسف تا بیش نگوید کس / بر باد فشان یک شب سامک چه ی خوش بویت
شاید که کند دعوی کز خلد همی آیم / آن را که گذر باشد بر خاک سر کویت
وصف لب شیرینت چون من که کند الّا / هنگام شکر خوردن طوطی سخن گویت
چون جام به کف گیری با آن همه گیرایی / گرمی نکند صهبا با نازکی خویت
تا چشم زدم بر هم بربود مرا از من / ختم است فسون کردن بر غمزه ی جادویت
جز با تو نمی باشم زیرا نتوان بودن / در مظلمه ی هجرت بی مشعله ی رویت
بی چاره نزاری را مرجع تو و ملجأ تو / عیبش نتوان کردن گر میل کند سویت


 شمارهٔ ۳۷۶

گلبن فراز تخت چمن بر نهاده تاج / بستان به حکم باده ز ملک وجود باج
پیراهن وجود نزاری ز دست شوق / کردم قبا چو غنچه برون آمد ازدواج
طبع از صبا چو مریم دوشیزه حامل است / لابد تولدی کند آخر ز ازدواج
ماییم و خرقه یی و چه باشد که در صبوح / کِسرا گرو کند به وجوه شراب تاج
من صید ساقیی که کمند نغوله را / در گردن افکند زبُنا گوش همچو عاج
فریاد من ز کاکل و پیشانی چو سیم / افغان من ز قامت و بالای همچو ساج
آن کو نمی دهد دل ناقص به دل بری / با نفس خویشتن به ستم می کند لجاج
نقل از کسی طلب که به بادام چشم مست / بستاند از نبات به یک غمزه سد خراج
در سینه ای که نیست در او آتشی ز عشق / تاریک تر بود به شب از خانه بی سراج
الا به روی دوست به دنیا و آخرت / مارا به هیچ وجهه دگر نیست احتیاج
ما کعبه در درون دل خویش یافتیم / شاید که اقتدا به نزاری کنند حاج


 شمارهٔ ۳۷۷

هر گدایی نتواند که نهد بر سرتاج / لایق دار انا الحق نبود هر حلاّج
بی خود از خانه برون آی که نتوانی کرد / با خود آنجا که کنند اهل قیامت معراج
از حجاب خودی خویش برون آی و مکش / در سر عجز به دست من و ما بیش دواج
کی تواند به کف آورد ز معدن اصداف / آن که خوفش بود از قلزم و بیم از امواج
دوستی می کند از روزن اخلاص ظهور / راست چون باده گل رنگ ز اطراف زجاج
سینه بی معرفت خاص نباشد روشن / خانه تاریک بود بی اثر از نور سراج
هم چو بهلول ز دیوانگی از عقل ببُر / مثل است اینکه خرابی بود ایمن ز خراج
راه نا رفته به مقصد نتوان کرد نزول / حج بنگزارده هرگز نتوان بود از حاج
هیچ جمعیتی از مشغله حاصل نشود / خانه آن به که برافکنده نهد در تاراج
تا تو مستغرق اصنام خیالی چه عجب / حجر الاسود اگر بازندانی از عاج
پسرو آل نبی باش که ذریت اوست / غایت مقصد و زنهار مگرد از منهاج
تا شود فطرت ما ظاهر و آید در فعل / حکمت این است وگرنه غرض از ازواج
ای نزاری چه کنی بیهده گفتن عادت / مدت عمر مکن در سر تشنیع و لجاج
دل قوی دار و به تسلیم و رضا تن در ده / تا نباشی به کسی هم چو خود آخر محتاج


 شمارهٔ ۳۷۸

همین که بانگ بر آید که فالق الصباح / غذای روح طلب کن بخواه کوزه راح
اگر جماد نیی جنبشی کن ای غافل / مباش کم ز وحوش و طیور وقت صباح
برای دفع مخالف گر اتفاق افتد / روا بود که پیاپی روان کنند اقداح
اگر نه کی کند افراط طبع مرد حکیم / که در شراب گران نیست هیچ خیر و فلاح
طلاق دختر رزجز حرام خواره نخورد / منش قبول کنم تا بود حلال و مباح
ز عقد خم به در آگو که من به کاوینش / همه جهان بدهم تا درآرمش به نکاح
اگر مخالف حق عاقل است و دون زاهد / خلاف عقل صواب است و ترک زهد صلاح
که را جراحت عشق است گو مدار امید / که التیام پذیرد به صنعت جرّاح
چو آشنا شده ایم از مبادی فطرت / به اتصال فزون می کنند میل ارواح
فروغ شمع چنان است پیش طلعت دوست / که در مقابل خورشید آسمان مصباح
چه کار با نظر آفتاب عقل آن را / که مرغ عشق در آرد به زیر ظلّ جناح
نزاریا تو و تسلیم بس که نگشاید / در سعادت کلّی مگر بدین مفتاح


 شمارهٔ ۳۷۹

شبنم نشسته بر ورق گل علی الصباح / خواهی که روح تازه برآید بیار راح
جهّال نشنوند ولی ممتنع بود / جز از خواص راح طلب کردن ارتیاح
از گردن خروس صراحی بریز خون / قبل الحدیث کرده به بسم الله افتتاح
جنبان و چست باش و سبک روح و تازه روی / زیرا که در فسرده نه خیرست و نه صلاح
فریاد عندلیب برآید ز گل ستان / مرغ سحر چو باز گشاید ز هم جناح
آواز چنگ و ضرب و اصول و حریف جنس / با راح بس موافق حال است هر صباح
از مونسی گزیر ندارم که می کنم / هر دم لطیفه دگر از طبعش اقتراح
گه می کند غرایب اشعارم استماع / گه می دهد عوایب ابیاتم اصطلاح
می خانه بی نزاری و پروانه بی چراغ / شاخیست بی شمایل و فالیست بی فلاح


 شمارهٔ ۳۸۰

باده خوریم ز اول شب تا دم صباح / مستی کنیم چون شتران علم جناح
زاهد که دل به شاهد دنیا دهد کجا / در خانقه بماند و در خلوت و صلاح
با دوست بایدم که چو بی دوست هیچ نیست / آسایشی ز زندگی و راحتی ز راح
گویند می مخور که حرام است بل که خوک / بر مستحق به وقت ضرورت بود مباح
ما آب خوریم و تو خون می خوری به جهل / عین عقوبت است و گمان می بری فلاح
عهد وفا ز مردم نا کس طمع مدار / هرگز تو بوی مشک شنیدی ز مستراح
قلاّش خوان مرا نه نزاری و لایق است / این نام عاشقانه که خود کردم اصطلاح


 شمارهٔ ۳۸۱

راحت روح من است رایحه روح راح / تا به صباح از مسا تا به مسا از صباح
ساقی طاووس فر طوطی شکّر شکن / مرغ سحر را بگو باز گشاید جناح
خواب گران تا به کی خیز سبک می بده / اهل دل از می کنند وقت سحر افتتاح
از الم حادثات جز به می البتّه نیست / هیچ خلاص و فرج هیچ نجات و فلاح
هر چه شدی تنگ دل پر قدحی نوش کن / کز نفحات قدح روی دهد ارتیاح
گر نه به خاص و به عام مشتمل است از چه شد / در خم امّت حرام بر کف حمزه مباح
معجزه روح خواه از من اگر عاقلی / شعری شعاری شدی چند کنی اقتراح
نیست از آب حیات بی خبر و بی نصیب / حاشا للّسامعین بوی خوش مستراح
سرزنش مدّعی عین خطا و زَلَل / عزم نزاری به می محض صواب و صلاح


 شمارهٔ ۳۸۲

مرو درو که محیطی ست عشق پر تمساح / فرو نشین چو نزاری به عزلت ای سبّاح
گرت ز خویش به در آورد به کشتی لا / ازین محیط به الّا الله ت برد ملاّح
کسی ز عالم ظلمت نیامدی بیرون / اگر نه عشق فرا پیش داشتی مصباح
اگر چه هست عزازیل عامه مالک موت / محقّقان را عشق است قابض الارواح
چو کرد ما خلق الله ندا به عقل از آن / شدم به مرتبه نفس بر معارج راح
به اربعین گل آدم سرشته گشت و نشد / تراب عشق مخمر به شش هزار صباح
سر از مقاتله ی عشق می کشی یعنی / که در مقابله عقل می روم به صلاح
به آتشِ ترِ می زهدِ خشک بر هم سوز / که در فسرده دلان نیست هیچ خیر و فلاح
ز دست چون بدهم جوهری که در شب تار / بر آسمان فکند عکس پرتو از اقداح
چو جام صافی روشن دلم که پوشیده ست / همای دولت خسرو سرم به ظلّ جناح
ولیِّ آل محمد جهانِ علم علی / که جود اوست درِ رزق خلق را مفتاح
می مروّق صافی بده نزاری را / همین که بانگ برآید که فالق الاصباح


 شمارهٔ ۳۸۳

خواص باد بهشت است در نسیم ریاح / همین که بانگ برآید بخواه کاسه ی راح
صبوحیانِ مشوّق به های و هوی کنند / ندای صبح و موذّن به فالق الاصباح
همین فریضه ی وقت است سنّت حکما / دوگانه یی به فلاح و سه کاسه ای به صلاح
شب سیاه نقاب از رخ قدح بردار / چه حاجت است به مشعل مباش گو مصباح
چو آفتاب بر آید عجب مدار اگر / به زینهار درافتد به سایه اقداح
نمی خورند گروهی و می کنند انکار / جماعتی دگرش باز می نهند مباح
عجب مدار نخواندی تناکرِ اضداد / غریب نیست ندانی تعارف ارواح
ز جوهری چومی آخر چرا کنم پرهیز / که حاصل است ازو سد هزار استرواح
شراب خانه اگر محتسب کند مختوم / نیاز با در مولا برم هو الفتاح
زبحر خنب به کشتی کشم شراب گران / به رغم محتسب آن سهمگین تر از تمساح
پیام من که تواند به محتسب بردن / که از زیان نزاری ترا چه خیر و صلاح
زباده خوردن پنهان او ترا چه ضرر / چو گنج کنج گرفته ست بعد ازین سیاّح
به موج فتنه مبر کشتی مزلزل خویش / درین محیط فروشد چو تو بسی ملاّح


 شمارهٔ ۳۸۴

ترا که صحبت اهل دلی نکرده فتوح / بقای خضر چه دانی چه بود و کشتی نوح
شود چو چشمه خورشید نور بخش دلت / گرت ز جام صفا می دهند وقت صبوح
چو راح در سرت افتد به راه عقل مرو / که راح آفت عقل آمده ست و راحت روح
خوش است مستی و رندی بیا و می در ده / که ما ز زهد و ورع توبه کرده ایم نصوح
رعایت دل عشّاق کن که وقت نیاز / جهان خراب کند گوشه دل مجروح
مرا به شرح مگو کین بهشت و آن دوزخ / که مرد اهل ز دیوانه نشنوند مشروح
لطیفه های نزاری نگر زخمریّات / چه می کنی زمقامات مادح و ممدوح


 شمارهٔ ۳۸۵

پیغام دوست راحت جان است و راح روح / هان تا طرب کنیم به شکرانه ی فتوح
بر یاد دوستان حقیقی شراب شوق / بر کف نهیم بر زده بر توبه ی نصوح
رغم مخالفان خفقان فوآد را / تسکین اضطراب دهیم از غذای روح
مست اند و نیست روی که هشیار وا شوند / آن ها که کرده اند ز بدو ازل صبوح
بر کف نهیم باده به کشتی و در رویم / مردانه وار هم چو نزاری به بحر نوح


 شمارهٔ ۳۸۶

ساقی ز بامداد بیاور غذای روح / ماییم و هر دو عالم و توزیع یک صبوح
بر یاد دوستان حقیقی علی الخصوص / می بر طلوع صبح علی الله زهی فتوح
گویند رفت پنجه در شصت توبه کن / من توبه کرده ام ز چه از توبه ی نصوح
مرد آن گهی ز خود به در آید که مطلقا / داند که چیست چشمه و کشتی و خضر و نوح
بر مطلع اختصار کن این جا نزاریا / ساقی ز بامداد بیاور غذای روح


 شمارهٔ ۳۸۷

مرده گر زنده شد از معجز انفاس مسیح / خم می دارد بر معجزه ی او ترجیح
او اگر کرد یکی مرده به عمری زنده / من به می مرده بسی زنده کنم لال فصیح
بوی درز در می خانه نسیم است ز خلد / روح را تازه کند رایحه راح به ریح
با من تشنه جگر کرد می روشن دل / آن چه با مزهر عاشق به وفا کرد صحیح
اهل تزویر بر آنند که تائب شده ام / توبه بر من نتوان بست به بهتان صریح
مردمان در حق من هرچه بتر می گویند / عشق بی علت وتحسین نبود بی تقبیح
معرفت باید و اخلاص که بی صدق و صفا / کم ز زنار و صلیب است ردا و تسبیح
غفر الله نزاری که زمیدان جهان / گوی برده ست به چوگان سخن های ملیح


 شمارهٔ ۳۸۸

خوش است مجلس اخلاص امّتان مسیح / شراب های مصفّا زساقیان ملیح
مباد مدرسه و خانقه که بیزارم / ز عالمان شنیع و ز زاهدان قبیح
خطیب بر سری منبر چه ژاژ می خاید / عجب که شرم نمی دارد از دروغ صریح
فسانه یی دو ز بهر فریب کرده زبر / کجا کلام محقق کجا کلام صحیح
چو علم داند و بر جهل می کند اصرار / میان عالم و جاهل کجا بود ترجیح
فغان اهل دل از زاهدانِ معترض است / دل از پی دو درم سیم و زر، به کف تسبیح
ز تیغ عشق مکش گردن ای فقیر که شیر / به عجز سر بنهد هم چو گوسفند ذبیح
ز کف منه چو نزاری مفرّحی که به حکم / شوند بی دل و ابکم ازو شجاع و فصیح
غلام ساقی خویشم اگر غلام من است / که مرده زنده کند باز هم چنان که مسیح


 شمارهٔ ۳۸۹

کس نداند که مرا با که سر وکار افتاد / گر چه در عشق چنین واقعه بسیار افتاد
غرّه بودم به شکیبایی و خود بینی عقل / برق عشق آمد و در خرمن پندار افتاد
شوق غالب شد و وجدم به خرابات کشید / لاجرم ولوله در خلق به یک بار افتاد
حسن در مکتب عشق آمد و بر لیلی تافت / سوز در سینه مجنون گرفتار افتاد
پرتو شمع جمالش چو برو تافت بسوخت / هم چو پروانه و افسرده در انکار افتاد
یار سرمست به بازار برآمد روزی / راز سر بسته ما بر سر بازار افتاد
مکن ای یار ملامت که چو من بسیاری / از عبادتکده ناگاه به خمّار افتاد
طعنه خلق و جفای فلک و جور رقیب / همه سهل است اگر یار وفادار افتاد
به قضا تن ده و بی فایده مخروش ای دل / همه تدبیر بود بیهده چون کار افتاد
کعبه آسان ندهد دست زیارت کردن / سیر پا آبله در بادیه دشوار افتاد
سر ازین ورطه نزاری نبری تن در ده / چاره ای نیست که این حادثه ناچار افتاد


 شمارهٔ ۳۹۰

چه شور از آن لب شیرین که در جهان افتاد / ز قامتت چه قیامت که در زمان افتاد
میان ما و شما وعده ی کناری بود / تو با کنار شدی فتنه در میان افتاد
بسوخت صفحه رویم ز آب گرم سرشک / که آتشم ز تو در مغز استخوان افتاد
مگر غم تو که یک دم نمی شود غایب / به قرعه بر من مسکین ناتوان افتاد
به یک کرشمه که کردی ز گوشه برقع / هزار بی دل بی چاره در گمان افتاد
دریغ نام تو آلوده دهانِ خسان / به خاص و عام رسد هر چه در زبان افتاد
اگر ز حسن تو آوازه در جهان افکند / به اختیار نزاری نبد چنان افتاد
سوال کرد و به من گفت دوستی که بگو / تویی که بویِ عبیر ِتو در جهان افتاد


 شمارهٔ ۳۹۱

دوش مرا صبحدم آمد و آواز داد / گفت که خواهد تو را راه به من باز داد
کرد برون ز آستین شیشگکی پر شراب / بر لب جام آنگهی بوس به اعزاز داد
داد به من جام و گفت نوش کن و دم مزن / جام چنین داد کی آن که به دم ساز داد
تربیتم کرد عشق راهبرم عشق بود / نوبت انجام کرد خلوت آغاز داد
شبپره را ره نداد در نظر آفتاب / قلب فرو مایه را در دهن گاز داد
شاه فرو ناورد سر به در هر گدا / زشت بود عکّه را مرتبه ی باز داد
سر به در آرد ز جیب مایه ی دیوانگی / هرکه پیامی به آن سلسله ی راز داد
هرکه نزاری صفت دل نه به حق در دهد / نقد به قلاب برد راز به غماز داد


 شمارهٔ ۳۹۲

قد قامت الصّلات برآمد ز بامداد / برخیز ساقیا بستان از مدام داد
گر بر حلال زاده حرام است خون رز / پس آب و نان حرام بود بر حرام زاد
بگذار تا نماز کند اقضی القضات / برنه پیاله ای به کفش تا سلام داد
بسیار در محامد رز شعر گفته اند / من نیز هم ولیک ندارم تمام یاد
دهقان که در عمارت رز سعی می کند / عمرش مدام باشد و بختش مدام باد
از خنب خانه می دمد این خوش نفس نسیم / یا از بهشت می وزد این خوش خرام باد
شادم به قرض دادن و دادن به وجه می / چون من کسی که دید که باشد به وام شاد
کلّی طمع ببر ز عوانان نزاریا / رو کرد کان دهر نه این ها کدام زاد


 شمارهٔ ۳۹۳

مصحف به فال باز گرفتم ز بامداد / برفور السلام علیکم جواب داد
کردم از این سعادت کلی سپاس و شکر / گشتم از این بشارت عظما عظیم شاد
بختم از این نوید برآورد سر ز خواب / عقلم بر این دلیل اساسی دگر نهاد
بر نام قاصدی که فرستاده ام به دوست / فالی زدم که مقدم قاصد به خیر داد
من خود نیازمندی خود عرضه میکنم / هر روز چند بار به دست ، بر یدِ باد
این بس که یاد ما گذرد بر زبان دوست / ما را چه حد آن که از ایشان کنیم یاد
ما را ز دوستان خدا یک نظر تمام / آن است هر چه هست اگر تن دهی به داد
بختش دگر ز خواب عدم بر نداشت سر / هر کو ز چشم همت ایشان بیوفتاد
با خود نیامده ست نزاری مستمند / زان شب که یار مست کمینی برو گشاد
زان وقت باز عکس خیال جمال دوست / تا چشم باز کرد به پیشش برایستاد


 شمارهٔ ۳۹۴

کجا رفتی بیا ای سرو آزاد / که رحمت بر چنان بالا و بر باد
به طلعت از تو غیرت برده خورشید / به قامت از تو حسرت خورده شمشاد
نه آزر چون رخت نقشی دگر کرد / نه مادر چون تو فرزندی دگر زاد
شبی بر ناله ی زارم ببخشای / به فریادم رس آخر چند فریاد
اگر چشمت سر ابرو ترش کرد / ز جان شیرین تری کت جان بماناد
از آن پایم گل آلودست در هجر / که سنگی بر گذر دارم چو فرهاد
اگر خونم بریزی سر نپیچم / ز خونی عشق بر نگرفت و ننهاد
گرفتم شاهدی خونی بریزد / توان گفتن که داد از دست بی داد
نزاری گر به زاری خاک گردد / ز کویت بر نه انگیزاندش یاد


 شمارهٔ ۳۹۵

خدای با تو کسی را دل آشنا مکناد / وگر کند چو من از خان و مان جدا مکناد
چو من ضعیف و حزین و نزار مرغی را / به دام و دانه ی عشق تو مبتلا مکناد
اسیر عشق تو کردم دل از طریق صواب / کس از طریق صواب این چنین خطا مکناد
امید هاست مرا کز خودم جدا نکنی / وگر تو قصد جدایی کنی خدا مکناد
اگر وفای تو تا زنده ام خلاف کنم / امید من ز تو بخت بدم وفا مکناد
زمانه تا به اجل نگسلد نفس ز تنم / غم تو دامن جانم دمی رها مکناد
روا مدار که کام دلم روا نکنی / روا کنی تو ولیکن دلت روا مکناد
بترس کز تو بنالم به کردگار شبی / که کردگار به سوز منت جزا مکناد
نزاری از تو بد افتاد و گرچه بد کردی / خدای با تو همان کرده ی تو وامکناد


 شمارهٔ ۳۹۶

زمانه گرچه بسی بر سرم نهاد / کمند زلف تو باری دگر به دستم داد
خوشا حیات به رویت که زنده زان نفسم / که با تو باز ملاقاتم اتفاق افتاد
بلی حصول مراد از حیات جسمانی / دمیست در نظرِ همدمی ، دگر همه باد
رفیق همدم ما در سفر خیال تو بود / که آفرین خدا بر رفیق همدم باد
بهشت اهل صفا چیست ؟ راست گویم نیست / مگر دری که به دیدار دوستان بگشاد
دهان به چشمه نوش تو تا درآوردم / از آن زمان ز لب کوثرم نیامد یاد
به بندگی تو تا کرده ام قدم ثابت / به قامت تو که هستم ز هرچه هست آزاد
نخست طالب حج ترک سر گرفت آن گه / قدم به عزم متین در طریق کعبه نهاد
طمع به صحبت شیرین خطا بود کردن / به ترک جان گرامی نکرده چون فرهاد
نزاریا به ثبات قدم مکن دعوی / که خانه بر گذر سیل می نهی بنیاد
محل پنجه صبر تو پیش بازوی عشق / چنان که موم بود در برابر پولاد


 شمارهٔ ۳۹۷

یارم که ز من نمی کند یاد / جان است وز تن نمی کند یاد
بگذشت صبا مگر به کویش / دیگر ز چمن نمی کند یاد
برگشت مگر به کوی یوسف / از بیت حَزَن نمی کند یاد
با لوء لوء آبدارِ دندانش / از دُر عدن نمی کند یاد
از گریه زار و اشک شورم / آن پسته دهن نمی کند یاد
مسکین دل من برفت و دیگر / از کنج وطن نمی کند یاد
انکار مکن اگر نزازی / زان عهد شکن نمی کند یاد


 شمارهٔ ۳۹۸

فریاد نمی رسند فریاد / از دست ستمگران بیداد
جان در سر عشق کرد و شیرین / در گوش نکرد شور فرهاد
اطراف جهان پر از پری روی / چون دیده بدوزد آدمیزاد
مسکین چه کند دگر گرفتار / تسلیم چو در کمند افتاد
تا صبر حجاب عشق گردد / عقل آمد و پیش من بَراِستاد
ناگاه فتاد آتش عشق / در خرمن عقل و داد بر باد
من می خواهم که دامن صبر / از دست دهم نمی توان داد
بدنامی دل نمی پسندم / در صحبت صبر سست بنیاد
تا جان داری نزاریا بیش / هرگز نکنی ز دل دگر یاد
خود می دانی که در همه عمر / یک لحظه نبوده ای از او شاد


 شمارهٔ ۳۹۹

ای ترک ما گرفته و از ما نکرده یاد / یاران چنین کنند نه هرگز چنین مباد
آبم به روی کار برفته ست و دل ز دست / زان گه که آتشم ز تو در خرمن اوفتاد
گه گه اگر کنم به ادای نماز عقد / حالی خیال روی تو پیشم برایستاد
پس چون کنم چه چاره توان کرد با خیال / انصاف من که می دهد اینجا به حق وداد
سلطان عشق مملکت جان فرو گرفت / دل را مجال آنکه حدیثی کند نداد
تسلیم پیش کرد و ملامت ز پس روان / انصاف آنکه قاعده ی معتبر نهاد
گرنه ستیزه ی دل ما بودی از بهشت / در بر سرای عالم دنیا که می گشاد
دل خود درست شد که ز ما بر شکست و رفت / با جای خود نیامد و از ما نکرد یاد
هر دم به محنتی دگرم مبتلا کند / هرگز نبوده ام ز دل بی قرار شاد
هر روز می کنند گل دیگرم در آب / کس همچو من به دیده و دل مبتلا مباد
بی دل تر از نزاری شوریده روزگار / از مادر زمانه بر آنم که کس نزاد


 شمارهٔ ۴۰۰

دیر شد تا ز ما نکردی یاد / طرفه رسمی نهاده ای بنیاد
الله الله نمی کنی تقصیر / آفرین آفرین مبارک باد
توبه توبه ز یار بی آزارم / آوخ آوخ ز یار سست نهاد
آب سر می زنم بر آتش دل / خاک بر سر همی کنم چون باد
بر شکستی و عهد بشکستی / چه توان گفت چشم بد مرساد
با تو باری به باد بر دادم / جان شیرین به هرزه چون فرهاد
تا دگر عاشقان چگونه رهند / از جفای تو ظالم بیداد
کژ نشین راستگوی تا کی و کی؟ / از تو بودیم یک نفس دل شاد
چند خون ریزی از خدای بترس / به تو جبریل وحی نفرستاد؟
عاشقان را به غمزه ی جادو / چشم بربسته ای زهی استاد
تا ترا لا اله الا الله / ای نزاری چه چشم زخم افتاد


 شمارهٔ ۴۰۱

تا نیستی در آمد و هستیِ ما ستد / هم صبر در حجاب شد از ما و هم خرد
ما عاشقانِ کویِ خرابات دم زنیم / کز زاهدانِ صومعه بویِ وفا نزد
از حرص و آز تن به عنا در نداده ایم / هم چون درختِ توت لگد خورده از قفد
دیوانگانِ ملکِ خداییم و خلق را / در ما ز راهِ عقل تصرّف نمی رسد
ما را به رنگ و بوی تفاوت نمی کند / گر اطلس است پوشش و گر پارۀ نمد
محرابِ دینِ ما خمِ ابرویِ او بس است / یک وجه اگر دو قبله کند کی روا بود
چون دوست در نظر بود از حور فارغیم / با نور آفتاب کجا شمع در خورد
الّا رضایِ دوست نجویم ز خیر و شر / الّا برایِ دوست نگویم به نیک و بد
در عشق واجب است دلیلی نزاریا / هرگز به منتها نرسد هیچ کس به خود


 شمارهٔ ۴۰۲

مرا دلی ست که هر لحظه در بلا افتد / به دستِ خیره کُشی چون تو مبتلا افتد
مرا خیال بر آن داشته ست و ممکن نیست / که گوهری چو تو در دستِ هر گدا افتد
به یادگار دلی داشتم فرستادم / مده ز دست که چون زلف زیرِ پا افتد
به جای دیدۀ مایی هنوز نا دیده / چه گونه باشد اگر دیده بر شما افتد
کمالِ عشق بود بی توسّطِ نظری / که خاطری به دگر خاطر آشنا افتد
به جهد در نفکندیم صیدِ صحبتِ تو / امیدوار توقّف کنیم تا افتد
بود که واسطه ای گردد این غزل وقتی / بدین بهانه مگر خاطرت به ما افتد
بدین دیار در انداختیم شرحِ غمت / هنوز باش که این قصّه تا کجا افتد
به نامه ای مکن از لطفِ خویش محرومم / که محرمی چو نزاری به عمرها افتد


 شمارهٔ ۴۰۳

گر دگر باره مرا با تو ملاقات افتد / اتّفاقی عجب از محضِ کرامات افتد
با رقیبانِ خیالت که نگه بانِ من اند / هر شبم بر سرِ کویِ تو مقالات افتد
بر من آخر چه ملامت که ملک در ملکوت / در سجود از پیِ وصلت به مناجات افتد
همّت آن است که از جانبِ ما میل کنی / هیچ باشد که ارادت به سویِ مات افتد
زاهد آن است که از راهِ حقیقت چون من / از صوامع به در آید به خرابات افتد
عشق می ورز نزاری که بباید کوشید / در مهمّی که مهمّ تر ز مهمّات افتد


 شمارهٔ ۴۰۴

دلم به دامِ تمنّایِ عشق چند افتد / شکالِ پایِ من از عقل ناپسند افتد
گناهِ دیدۀ شوخ است این که هر ساعت / دلم چو صیدِ زبون در خمِ کمند افتد
چه خوش بنازم اگر دامنِ وصالِ فلان / به کام در کفِ چون من نیازمند افتد
چه سرو خوانمت آخر کدام نی شکری / بدین حلاوت ممکن بود که قند افتد
اگر به باغ درآیی ز رشکِ قامتِ تو / چو بید ولوله بر عرعرِ بلند افتد
اگر مرا بکشند از محبّتِ تو چه باک / محال باشد اگر عشق بی گزند افتد
نزاریا به زه آور کمانِ آه و بنال / چنان که تیرِ فغانت به بیرجند افتد


 شمارهٔ ۴۰۵

نه آن مرغی ست معشوقم که در هر آشیان گنجد / کدامین آشیان کاندر زمین و آسمان گنجد
نه در عقل و نظر آید نه در جای و جهت باشد / نه در وهم و خیال افتد نه در کون و مکان گنجد
خیال است آن که می خواهی که در سمع و بصر آید / محال است آن که می گویی که در نطق و بیان گنجد
نه ذاتش منکسر باشد نه وجهش منعکس گردد / نه وصفش در صفات آید نه نامش در زبان گنجد
تو گردانی چنان دانی که او در عقلِ حسّ آید / تو گر بینی چنان بینی که او در جسم و جان گنجد
به علمِ او شوی عالم به نورِ او شوی بینا / وگرنه دانش و بینش کجا در بی نشان گنجد
میانِ جان و جان این جا حجابی هست می دانم / وگرنه مبدعِ جان ها کجا در این و آن گنجد
وگر در عین معیونی نمی گنجد چنین باشد / درین معنی چه شک باری عیان اندر عیان گنجد
نزاری تا کی از خامی چه سودا می پزی والله / اگر یک ذرّه زان خورشید در هر دو جهان گنجد
ازین ها هر چه برگفتی که گنجد یا نگنجد چه / مگر هم او بود هم او که با او در میان گنجد


 شمارهٔ ۴۰۶

تولّا بی تبّرا در نگنجد / دوالک بازی آن جا در نگنجد
به ما و من ، مکن دعوی که آن جا / که او باشد من و ما در نگنجد
مصافِ عشق و زخمِ تیغِ وحدت / در آن معرض محابا در نگنجد
اگر در دوست مستغرق نباشی / ز تو قطره به دریا در نگنجد
به احبابِ محقّق التجا کن / کزان پس کیدِ اعدا در نگنجد
چرا با مرده در گنجد دمِ روح / ولی با زنده قطعا در نگنجد
ز الزامِ محق دورست مبطل / که با جاهل مدارا در نگنجد
درونِ کعبۀ اسلام الحق / کشیشِ دیر حاشا در نگنجد
طبیبی بایدت حاذق که علّت / چو مزمن شد مداوا در نگنجد
همه دم تا به کی این جا که آن جا / دِم ام روز و فردا در نگنجد
نزاری گر شوی مویی به زاری / به الّا الله الّا در نگنجد


 شمارهٔ ۴۰۷

درونِ مجمعِ مردان پریشان در نمی گنجد / محبّت خانه خالی کن که جز جان در نمی گنجد
به ترکِ خویشتن داری بگو گر دوست می خواهی / که در میدانِ سربازان تن آسان در نمی گنجد
اگر تو در میان باشی بود او بر کنار از تو / برو شرکت پذیرفتن به امکان در نمی گنجد
به درویشی قناعت کن اگر سلطانی ت باید / که در خلوت گه سلمان سلیمان در نمی گنجد
جهودِ نفسِ ناقص را کجا آن منزلت باشد / که تا از خود برون ناید مسلمان در نمی گنجد
اگر در حضرتِ عزّت نزاری ره نمی یابد / گدایی را چه حد باشد که سلطان در نمی گنجد


 شمارهٔ ۴۰۸

چه چاره سازم اگر آن نگار برگردد / نهان شود ز من و آشکار برگردد
حجاب کردم با خود ز بیمِ طعنه و لیک / به طعنه کی دلم از غم گسار برگردد
از آن حجاب نمایم چو یار مستورست / که چشمِ بد رسد و روزگار برگردد
اگرچه دولتم از دولت است با من یار / ولی مباد که دولت ز کار برگردد
اگر زیاریِ اقبال بر نمی گردم / روا بود که ز اقبال یار برگردد
وفا نکوست از آن دامن وفا گیرم / که بی وفا را یار از کنار برگردد
مرا ز عالمیان اختیار آمد یار / به اختیار کسی ز اختیار بر گردد
مقامِ زهد گرفتم چو زاهدی بودم / به زهد و توبه هرگز خمار بر گردد
نه زهد خواهم و مقصود زاهدست مرا / ز زهد هرکه چو من شد به عار برگردد
نزاری از می و معشوق بر نخواهد گشت / اگر محیطِ سپهر از مدار برگردد


 شمارهٔ ۴۰۹

چه می کنم ز دلی کو ز یار برگردد / روا بود که چنان دل ز دیده در گردد
مرا نباشد از آن دل که گر به جان آید / ز جورِ دوست بنالد ز عهد برگردد
دلم ز پایِ تو ای دوست بر نتابد سر / اگر ز دستِ تو در پایِ غم به سر گردد
نگردد از تو دلم گر به خونش گردانی / مگر ز دیده فرو گردد از تو گر گردد
دلِ [مرا] دلِ آن کی بود معاذالله / که با تو گر جگرش خون کنی دگر گردد
نزاریا سخنت تازه دار و کاغذ و کلک / که خود حدیثِ تو اندر جهان سمر گردد


 شمارهٔ ۴۱۰

اگرم باز ملاقات میسّر گردد / بخت باز آید و ادبار ز من برگردد
گرچه با هم چو منی وصلِ تو از رویِ قیاس / صورتی نیست که در عقل مصوّر گردد
هم بکوشم که به هر گاه که یک روی کنند / هر چه مطلوب بود زود میسّر گردد
نیک بخت است که بر خاکِ سر کویِ حبیب / رخصتی یابد و چون خاک مجاور گردد
بختِ من بین که رقیبم چو ببیند از دور / با گران جانی در حال سبک بر گردد
سرِ مویی نکند در دلِ سنگینش اثر / گر به سیل آبِ سرم خاک به خون تر گردد
گردِ کویِ تو به بویِ سرِ زلفت گردم / هم چو پروانه که بر شمعِ معنبر گردد
گوشه یی بر فکن از برقع و طلعت بنمای / تا به دیدارِ توم دیده منوّر گردد
روزگاری ست که بر ماهِ تو مهر آوردم / دلِ حر با صفتم ز آن همه بر خور گردد
هر که را آرزویِ مهر و وفا خواهد کرد / چون نزاری ز پیِ ازهر و مزهر گردد


 شمارهٔ ۴۱۱

دلم ز جورِ تو خون گشت و بر نمی گردد / ز راهِ دیده برون گشت و بر نمی گردد
چه سخت جان است این آهنین صفت دلِ من / که در فراقِ تو خون گشت و بر نمی گردد
به پایِ هجر در افتاد و بر نمی افتد / به دستِ عشق زبون گشت و بر نمی گردد
ز چاه محنتِ بختم خلاص روزی نیست / که چرخِ وصل نگون گشت و بر نمی گردد
خرد ز حلقۀ زلفت که پای بندِ دل است / جهان نمایِ جنون گشت و بر نمی گردد
نزاریا دگر از دل مگوی و گر گویی / جزین مگوی که خون گشت و بر نمی گردد


 شمارهٔ ۴۱۲

خانۀ تست بخفت ار سرِ خوابت دارد / تا که را زهره و یارا که عذابت دارد
گر شرابت کم و بیش است به ساقی فرمای / جامکی تا به مرادِ تو شرابت دارد
و گرت مصلحتی نیست کسی مانع نیست / اختیارِ همه کنکاج صوابت دارد
به اجازت جگری دارم و گرم است تنور / رد مکن گر هوسِ بویِ کبابت دارد
چه شود بنده نوازی کن و ساکن بنشین / امشبی گر سرِ این کُنجِ خرابت دارد
آبِ انگور مگر در سرت افکند آتش / زان چنین بر زبرِ آتش و آبت دارد
وقتِ رفتن نرسیده ست و چنان مست نیی / آخر ای جانِ نزاری چه شتابت دارد


 شمارهٔ ۴۱۳

به دست آورده ام یاری که رویی چون قمر دارد / دهانی چون لبِ شیرین لبانی چون شکر دارد
کجا شد عیسیِ مریم بیا گو معجزِ دم بین / که در هر حرف پنداری نهان جانی دگر دارد
نظر تا بر وی افکندم ز سر تا پای در بندم / سرِ او دارم از عالم ندانم اون چه سر دارد
چه داند هر هوس ناکی کمالِ حسنِ لیلی را / کسی داند که چون مجنون دلی صاحب نظر دارد
اگر صادق بود عاشق به تیرِ طعنۀ فاسق / نه روی اندر گریز آرد نه پروایِ سپر دارد
بگو ای پیکِ مشتاقان بدان خورشید کاین مسکین / همه شب دیدۀ بیدار و حیران بر سحر دارد
لگد کوبِ فراقت گر مرا خاکی کند شاید / مگر بازآورد بادی که بر کویت گذر دارد
چرا باید نزاری را نظر جز بر تو افکندن / روا نبود جهان دیدن به چشمی کز تو بر دارد
کسی کش هم دمی باشد ازو چندی جدا ماند / عجب می دارم ار هرگز دگر عزمِ سفر دارد


 شمارهٔ ۴۱۴

هم چو من دل بری که جان دارد / کس ندانم که در جهان دارد
دل برِ من مگر همه جان است / نه چو انسان که جسم و جان دارد
چشم او گر نه سر به سر شوخ است / پس چرا هم چو روح آن دارد
باده و انگبین و آبِ حیات / هر سه اندر یکی مکان دارد
ور نداری ز من قبول آنک / کوثر اندر لب و دهان دارد
به حقیقت اگر بگویم راست / صفت و صورتِ جنان دارد
سخت بد خوست با نکورویی / راستی عادتی چنان دارد
چون نزاری هزار مملوکش / سرِ خدمت بر آستان دارد
هر چه در چشمِ پاک بازآید / تا به جان جمله در میان دارد


 شمارهٔ ۴۱۵

فراقِ یارِ سفر کرده رویِ آن دارد / که قصدِ جانِ منِ زارِ ناتوان دارد
دلِ سبک سرم از جان ملال خواهد کرد / مگر که بختِ سبک سارِ سرگران دارد
غلامِ هم نفسی ام که یک نفس با من / فرو نشیند و رازِ دلم نهان دارد
وصال پای ز من در کشید و یار برفت / فراق بر منِ بی چاره دست از آن دارد
چه صعب تر ز جدایی بود میانِ دو دوست / که این بر آن دلِ مشتاقِ مهربان دارد
به جان رسیده ام ای دوست جانِ مشتاقم / کجا شدی که روان نظر روان دارد
ز مرگ بی تو نترسم خدای می داند / بلی که بی تو مرا زندگی زیان دارد
بیا که دیده جگر بی تو در کنار نهاد / ببین که با تو کنارم چه در میان دارد
کنارِ وصلِ توم از میانِ دل باید / غمِ میانِ توم از میانِ جان دارد
فضایِ کلبۀ من بی تو دوزخ است بلی / بهشت نور ز دیدارِ دوستان دارد
همین و بس که نزاریِ خویش خواندی ام / مرا دگر چه غمِ دوزخ و جنان دارد


 شمارهٔ ۴۱۶

فروغِ طلعتِ رویِ تو آفتاب ندارد / نسیمِ ناقۀ زلفِ تو مشکِ ناب ندارد
عجب که سایۀ زلفِ تو گر رسد به جمادی / که هم چو ذرّه به خاصیّت اظطراب ندارد
تو خود به جانبِ ما هیچ التفات نداری / مرا خیالِ تو یک لحظه بی عذاب ندارد
چو حلقه هایِ سرِ زلفِ بی قرارِ تو یک دم / دو چشمِ ژاله فشانم قرار و خواب ندارد
مگر که لایقِ گوشِ تو نیست ورنه به قیمت / چو گوهرِ صدفِ چشمِ من سحاب ندارد
ندانم اهلِ دلی در بلادِ ملکِ خراسان / که دل بر آتشِ این امتحان کباب ندارد
کسی نبینم از ابنایِ خویش کو چو نزاری / به خونِ دل رخِ چون کهربا خضاب ندارد
دل شکستۀ من مشکل این که در همه عالم / به هیچ کویِ دگر مرجع و مآب ندارد


 شمارهٔ ۴۱۷

که دست از هوایِ تو بر سر ندارد / که چشم از فراقت به خون تر ندارد
جمادست نه جانور هر که شوری / ز شیرینِ عشقِ تو در سر ندارد
درین آشیان خانه مرغی نبینم / ز شوقِ تو بر بالِ جان پر ندارد
دگر در خرابات رندی ندیدم / که بر کف ز یادِ تو ساغر ندارد
مبیناد چشمی که از خاکِ راهت / به خونابۀ دل مخمَّر ندارد
مرا از تو دردی ست در دل عجایب / ولی با که گویم که باور ندارد
چه دردست شوقت که ساکن نگردد / چه بحریست عشقت که معبر ندارد
در آن بحر رفتی نه مسکین نزاری / که این زهره شیرِ دل آور ندارد


 شمارهٔ ۴۱۸

چرا افسرده معذورش ندارد / که یاری از سرِ دردی بزارد
برون آمد ز خود عاشق و لیکن / ز کویِ دوست بیرون شو ندارد
نخواهم تا چه خواهد کرد دیگر / دلی دارد به دل داری سپارد
عجب از زاهدِ دل مرده دارم / که خود را هم ز مردم می شمارد
اگر خود سینۀ عاقل اثیرست / به سوزِ عاشقان نسبت ندارد
کسی را حّدِ انده خوردنِ اوست / که زهرش هم چو مَی خوش می گوارد
مگر مستی زند در زلفِ او دست / خرد پیشانیِ افعی نخارد
دلم بی دوست چون ماهی ست بی آب / معافش دار اگر طاقت نیارد
خیالش هر چه در عالم رقیب است / به عمدا بر سرِ وقتم گمارد
خوشا وقتِ نزاری کو چو فرهاد / به رغبت جانِ شیرین وا گذارد
مجالِ راز گفتن نیست شاید / که حالا بر زبان دندان فشارد
زبورِ عشق بر کر چند خواند / زلالی بر سرابی چند بارد
سخن در عقدِ گوهر نیست لیکن / کسی باید که در گوشش گذارد


 شمارهٔ ۴۱۹

نه پسته چون دهنِ تنگِ یارِ من دارد / نه باغ چون رخِ گل رنگِ یارِ من دارد
به حسن و ناز و به غمز و کرشمه سرو به باغ / همی خرامد اگر [ سنگِ ] یارِ من دارد
خروش زهره ز بامِ سیم فلک به صبوح / گمان برم که شش آهنگِ یارِ من دارد
هزار صید بر آویخته ست فتنۀ عشق / به هر کمند که بر چنگِ یارِ من دارد
دگر تحمّلِ خون خوردنم نخواهد بود / که طاقتِ دلِ چون سنگِ یارِ من دارد
مرا حدیثِ نزاری خوش آمده ست از آنک / حلاوتِ دهنِ تنگِ یارِ من دارد


 شمارهٔ ۴۲۰

جمادست آن که دل داری ندارد / یقین می دان که جان باری ندارد
تو آن منگر که صاحب دولت این جا / به جز عیش و طرب کاری ندارد
اگرچه ملک و مال و جاه دارد / ولی چون یارِ من یاری ندارد
ز من باور مکن گر چینِ زلفش / دلی در زیرِ هر تاری ندارد
ز من مشنو اگر از غمزۀ او / خرد در هر قدم خاری ندارد
چو از هر گوشه تُرکِ چشمِ مستش / نظر بر خونِ هشیاری ندارد
کمند اندازِ گیسویش به هر جا / رسن در حلقِ عیّاری ندارد
تو هم مشنو ز من گر این گواهی / به نزدیکِ تو مقداری ندارد
دروغ است این سخن گر از هر اعضا / نزاری نالۀ زاری ندارد


 شمارهٔ ۴۲۱

چه دردست این که آرامی ندارد / چه دورست این که انجامی ندارد
نگه کردم به دنیا ذرّه یی نیست / که از خورشید اعلامی ندارد
ندیدم هیچ صاحب دل ندیدم / که بر کف هم چو جم جامی ندارد
به واجب عزّتِ درویش می دار / که سلطان است اگر شامی ندارد
مکن بر مردمِ عاشق ملامت / که بیش از عاشقی کامی ندارد
جمادست آن به معنی جانور نیست / که خاطر با دل آرامی ندارد
به انسان کی کند ترجیح وحشی / که گردن بستۀ دامی ندارد
چه می خواهی نزاری را که بینی / نزاری جز همین نامی ندارد
سری دارد فدایِ مقدمِ دوست / به گردن بیش از ین وامی ندارد


 شمارهٔ ۴۲۲

نه بخت با منِ مسکین سری به ره دارد / نه یارم از منِ بی چاره یاد می آرد
بیا و بر ورقِ رویِ زعفرانم بین / که دیده ژاله به رخ بر چو لاله می بارد
مراد حاصل و من غافل و همین باشد / سزایِ آن که شبِ وصل شکر نگزارد
شبِ وصال تو بوده ست قدر و من مدهوش / خیال مست نباشد چنان که پندارد
تو در کنار و منی واله از میان رفته / محبّ چه گونه شود محو اگر نه بسپارد
توانی از لبِ چون انگبین شفا دادن / گرم فراق به نیشِ جفا بیازارد
مجال نیست که رویت به خواب بینم باز / وگر به چشم درآیی سرشک نگذارد
به ناز خفته ز خود بی خبر شبانِ دراز / چه غم خورد که نزاریِ زار می زارد
ز ژالۀ مژه چشمش چو ابرِ تر دامن / سوادِ خاکِ قهستان به خون بیاغارد


 شمارهٔ ۴۲۳

یاری چو من از جملۀ عشّاق که دارد / بر سرو به هم افعی و تریاق که دارد
دل دار و دل آرام و دل آرای نگاری / با آن همه حسن این هم اشفاق که دارد
گو خلق ببینند که دل هایِ اسیران / آویخته از چنبرِ معلاق که دارد
زیرِ ورقِ سیم و فرازِ طبقِ گل / جفتی که در آفاق بود طاق که دارد
بر بامِ فلک ماهِ زِره موی که دیده ست / در باغِ جهان سروِ سمن ساق که دارد
ماهی که دهد پرتوِ رویش به فلک نور / در دایرۀ گردشِ آفاق که دارد
دیگر نکند سرزنشم زاهد اگر هیچ / داند که زمامِ دلِ مشتاق که دارد
بر شمعِ شبِستانِ محبّت چو نزاری / پروانه صفت طاقتِ احراق که دارد


 شمارهٔ ۴۲۴

غمزۀ شوخِ تو شیرین حرکاتی دارد / کشتۀ هر مژه فرهاد صفاتی دارد
در خورِ توتیِ جان در چمنِ باغِ جمال / چشمۀ خضرِ لبت تازه نباتی دارد
بوسه یی گر بدهی خیر بود باز مزن / این فقیری ز تو امّیدِ زکاتی دارد
خازنِ وصل بگو تا بدهد دادِ دلم / که ز دیوانِ ازل بر تو براتی دارد
بی تو بنشستن و خاطر ز تو باز آوردن / کارِ آن است که صبری و ثباتی دارد
خواب در دیدۀ پر خونِ دلش کی گنجد / هر که بر چهره ز هر چشم فراتی دارد
هم به صبر از شبِ یلدایِ فراقت روزی / دلِ محنت کشم امّیدِ نجاتی دارد
صبرِ بی طاقتم از پای درآمد نی نی / شادیِ غم که قدومش برکاتی دارد
عقل و هوش و دل و دین در سرِ زلفت کردم / گو بفرمای دگر گر خدماتی دارد
از زبانِ من اگر گوش کنی بادِ صبا / با تو یک لحظه به خلوت کلماتی دارد
از دهانِ تو سخن گفت نزاری چه عجب / که حدیثش چو دهان ِتو حیاتی دارد


 شمارهٔ ۴۲۵

هر کس نظرِ خاطر با خوش منشی دارد / آری دلِ مشتاقان با جان کششی دارد
از طعنۀ بی حاصل بدخواه چه می خواهد / او عاقل و من عاشق هر کسی روشی دارد
گر تو بروی امّا در پردۀ زهّادی / این رندِ خراباتی هم پرورشی دارد
صرّافِ وجودِ ما خونِ دلِ رز باشد / خود سنگِ محک گوید هر زر که غشی دارد
ما ریخته خونِ رز در حلقِ و حسودِ ما / خونِ دل خود خورده هر کس خورشی دارد
گفته ست نزاری را ناگاه بسوزانم / من نیز رضا دادم گر یخ تبشی دارد


 شمارهٔ ۴۲۶

یکی را دوست می دارم که چون من سد رهی دارد / ندانم تا ز حالِ من کم و بیش آگهی دارد
گرم سر می رود نتوانم از کویش گذر کردن / خداوندست و بر جان و دلم فرمان دهی دارد
خیالِ محض بین باری کزو وصلی طمع دارم / محال اندیش را سودا چنین بر ابلهی دارد
چو رشکِ آفتاب و غیرتِ سروست چون گویم / جمالِ آفتاب و قامتِ سروِ سهی دارد
که دیده ست آرزومندی چو من مظلوم کز هجران / درونی از شکایت پر ولی مغزی تُهی دارد
صبا گر فرصتی یابی بگو آرامِ جانم را / نزاری چشم بر راهت به امیّدِ بهی دارد
وگر باور نمی داری بیا بنگر به چشمِ خود / که از سودایِ شفتالوت رویِ چون بهی دارد


 شمارهٔ ۴۲۷

دولتِ آن کس که عمر با تو گذارد / هر که نه در بندِ تست بخت ندارد
آن که زیارت کند ترا به ارادت / حاجتِ آن نبودش که حج بگزارد
نی غلطم بر تو مدّعی به محبّت / بر نخورد گر چه تخمِ مهر بکارد
عمر بباید که باغ بان چو تو سروی / در چمنِ باغِ روزگار بکارد
عیب کنندم که دل بدو مده از دل / کس چه کند گر به دل بری نسپارد
قدرتِ رفتن ز پیش صیدِ زبون را / نیست که صاحب کمند می نگذارد
با چو تو زور آزما که راست نگویی / قوّتِ بازویِ آن که پنجه فشارد
باده به من ده که مه صلاح و مه تقوا / با تو کس از نام و ننگ یاد نیارد
زاهدِ صد ساله را ز دست تو سیکی / در رمضان هم چو انگبین بگوارد
نفس مپرور نزاریا که محقّق / اهل هوا را هم از دواب شمارد
سینه چو صافی کنی مقیمِ خرابات / باش که طاهر نظر به خیر گمارد


 شمارهٔ ۴۲۸

عمری که مردِ عاشق بی دوست می گذارد / هرگز روا نباشد کز زندگی شمارد
بی ذکرِ او وبال است گر یک سخن بگوید / بی یادِ او حرام است گر یک نفس برآرد
حاسد به طعنه گوید کز دوست می شکیبد / من می روم و لیکن بختم نمی گذارد
سنگین دلان بخندند از بی قراریِ ما / رضوان اگر ببیند رویِ تو حالت آرد
گر تلخ گفت شیرین فرهاد می پسندد / ور زهر می فرستد چون نوش می گوارد
قاضی چه کار دارد با اعتقادِ عاشق / گو از پسِ قضا رو گر شرع می گذارد
در آتشِ جدایی بس معجزی نباشد / بر آبِ چشمِ عاشق گر سیلِ خون ببارد
با آن که در حضورم اثبات جهل باشد / پنداشتم به غیبت کز ما خبر ندارد
تنها مرو نزاری زیرا کسی بباید / کو را به ما نماید ما را بدو سپارد


 شمارهٔ ۴۲۹

نه محرمی که پیامی به یار بگذارد / نه هم دمی که دمی خاطرم نگه دارد
چنان ستیزه نداند سپهرِ بی رحمت / که خون ز دیدۀ من دم به دم فرو بارد
جهانِ سست قدم ار شکسته حالی را / دمی ز سینه بر آرد به بام بگذارد
گر از درونِ پر آتش بر آورد آهی / به هر دو دست قضا در گلوش بفشارد
شدند دشمنِ من عالمی و یار هنوز / به دوس داریِ من سر فرو نمی آرد
محّبِ معتقد آن است کز برایِ حبیب / به هر ستم که کند روزگار بسپارد
نزاریا مطلب در زمانه آسایش / که گر دلت بنوازد تَنت بیازارد


 شمارهٔ ۴۳۰

کس نمی دانم که پیغامی برد / یک قدم با ما به یاری بسپرد
بندگی ها عرضه دارد و آن گهی / از دل آ [ رامم ] سلامی آورد
تا به وصلم کی مجالی می دهد / باز پرسد روی و راهی بنگرد
الله الله غفلتِ بی اختیار / بر من از بی التفاتی نشمرد
زاریی می آورد از من به دوست / مرغ اگر بالایِ بامش می پرد
خدمتی می آورد با اشتیاق / گر برو بادِ سحر گه بگذرد
دفعِ سودا را نزاری تا به کی / خونِ جان با آبِ رز برهم خورد
در تعجّب مانده ام تا هیچ کس / دشمنِ جان چون نزاری پرورد
هم گران باشد اگر او را کسی / از غمِ دنیا به یک جو واخَرَد


 شمارهٔ ۴۳۱

منکر می خواره از حد می برد / پرده خلوت نشینان می درد
محتسب تشنیع های معتبر / می زند با آن که خود هم می خورد
می فروشد جامه تقوا به می / مردم آزاری به جان وا می خرد
خرمن اوقات غارت می کند / دام تزویر و حیل می گسترد
این همه احداد بی توجیه نیست / کز کنار او در میان می آورد
هم بدو عاید شود افعال او / چون پس و پیش عدالت ننگرد
مردمی باید که در سر و علن / چون نزاری خون خورد جان پرورد
مست باشد از سماوات العلا / بر براق همت آسان بگذرد
مرغ جان بر سدره دارد آشیان / کو به بال شوق جانان می پرد


 شمارهٔ ۴۳۲

عشق آب از روی کارم می برد / رونق از صبر و قرارم می برد
رازپوشی می کند وز عقل و هوش / نام و ننگ و فخر و عارم می برد
هیبت عشق از شکوه سلطنت / دست و دل از کار و بارم می برد
می نهد اسرار با من در میان / وایه من از کنارم می برد
روزگاری در محیط وهم خویش / غرق بودم با کنارم می برد
هرچه فی الجمله پسند عشق نیست / از نهان و آشکارم می برد
جان و دل خود برد و در بازار سر / غیر سودا هر چه دارم می برد
مستی ای می آرد وخودبینی ای / از دماغ هوش یارم می برد
عقل را از خاطر مشغول من / تا دگر یادش نیارم می برد
قاید تسلیم را بر من گماشت / تا به یغما رخت و بارم می برد
آشنایی می دهد فطرت به من / با سر آن روزگارم می برد
آمده ست ام سال و رغم عقل را / با سر پیمان پارم می برد
از بخار خمر بودم سر گران / ساقی فطرت خمارم می برد
از نزاری باز می گیرد مرا / زاریی آخر که زارم می برد


 شمارهٔ ۴۳۳

هر که با سابقان قدم سپرد / هر دو عالم به یک درم نخرد
گو جهان بر خلاف مذهب باش / موقن البته هیچ غم نخورد
غلط احول است قرابه / بود و نابود را به هم شمرد
به همه حال هست مطلق را / نیست بیند چو از عدم نگرد
عقل چون زخم امتحان خورده است / بر سر کوی عشق کم گذرد
سخره دل مشو که نفس شریف / از فرومایگان ستم نبرد
پیش ما خود نزار یا نسزد / هر که با سابقان قدم سپرد


 شمارهٔ ۴۳۴

بر یاد دوستان نفسی می زنم به درد / خوش وقت دوستان که کسی یاد ما نکرد
ای باد بگذر امشب و با دوستان بگوی / تا می خوردند می که خردمند غم نخورد
گر فرصتی درافتد و باشد مجال آن / کز دوستان دو حرف توانی سوال کرد
گو یاد ما کنید و به همت مدد دهید / وآن گه به گرد هیچ مزاحم دگر مگرد
تا دوستان ملول نگردند و سر گران / رمزی سبک ادا کن و طومار درنورد
نگذاردت زمانه زمانی به خانه ای / اینجا نمونه ای است به صد اعتبار نرد
هان تا به یاوران برسی بیشتر که بس / در خانه مخاطره ای مهره وار فرد
در زمهریر آزی و عریان ز ستر راز / گر نیست برگ بردت از این مرغزار برد
هست از سرشک روی نزاری همیشه سرخ / ورنه بود هر آیینه رنگ نزار زرد
یک هفته عیش و از پی آن مدتی فراق / آری خمار و خار بود با نبید و ورد
آسایش از حیات همان چند روز بود / بی روی دوست بر دل ما شد حیات سرد
با روزگار بیش چه کوشی نزاریا / دانی که با زمانه نکرده ست کس نبرد


 شمارهٔ ۴۳۵

حلقم بگیرد آن دم اگر شاد بگذرد / کاندیشه خیال تو از یاد بگذرد
گفتم بنالم از تو چنانم که در نفس / چندان مجال نیست که فریاد بگذرد
گفتم به پیش تیر غمت دل سپر کنم / پیکان غمزه تو ز پولاد بگذرد
بر هر که بگذری ببری جانش ای عجب / سروی و سرو همچو تو آزاد بگذرد
شیرین به ناز خفته و در شرط عشق نیست / گر خواب بر دو دیده فرهاد بگذرد
پند پدر نمی شودم استماع وگر / حرفی غلط به سمع درافتاد بگذرد
سی نارسیده عمر چرا توبه می کنم / ور نیز هفت بار ز هفتاد بگذرد
استاد ماست واعظ عشق و ستوده نیست / شاگرد کز نصیحت استاد بگذرد
غافل مشو ز کعبه پیمان ما که عمر / تا بنگری چو غافله باد بگذرد
در نزع رحلت است نزاری دمی بیا / تا چون نفس به قطع رسد شاد بگذرد


 شمارهٔ ۴۳۶

آخرت وقتی به عمری یاد ما بایست کرد / بود چندین عهد وپیمانت وفا بایست کرد
خستگانت را به بویی مرهمی بایست ساخت / دوستانت را به رویی آشنا بایست کرد
گر نمی بایست تعیین کرد میعادی به وصل / درد هجران را به مکتوبی دوا بایست کرد
یا خطابی یا سلامی کم زکم ور اعتماد / بر کس دیگر نکردی بر صبا بایست کرد
بی نسیمی کز گریبانت به ما آید چو گل / هر سحر گه پیرهن بر تن قبا بایست کرد
دوستان با دوستان معتقد زین ها کنند / شرم دار آخر به انصاف جفا بایست کرد
بی گناهی راستی چندین عقوبت شرط نیست / رحمتت نامد نمی گویی چرا بایست کرد
ورخطایی در وجود آمد زما بی اختیار / لطف خویشت عذر خواه آن خطا بایست کرد
ما چو شوخی کرده ایم آخر به قول دشمنان / دوستی با شر عقوبت ماجرا بایست کرد
بر نزاری دیگری بگزیدی ای کوته نظر / باری آخر دوست از دشمن جدا بایست کرد


 شمارهٔ ۴۳۷

چو بلبل دگر باره آواز کرد / به رویم در خوش دلی باز کرد
به بیغوله خلوت اباد من / چو زهره به خنیاگری ساز کرد
به فریاد و افغان و زاری ز بس / که تدبیر انجام واغاز کرد
میان گلستان بر اطراف خار / به صد حیله خود را دمی کاز کرد
بر آورد دستان به تشنیع گل / که چون تو بسی خواجه پرواز کرد
هم از غایت حسن گل مست شد / فرو ماند از بس که پرواز کرد
سر انجام حظی ندید از حیات / اگر هفته ای در چمن ناز کرد
به نرگس نگه کن که باد صبا / اگر چند روزش سر افراز کرد
بدو در زمستان نگر کز وجود / روانش به سوی عدم باز کرد
مرا عشق در خانه امتحان / بپرورد و ره داد واعزاز کرد
وزان پس که در خانه ساکن شدم / به یک حمله خانه بر انداز کرد
نزاری اگر دیده باشی کسی / که غماز را محرم راز کرد
چنان دان که از قوم نصرانیان / چلیپا کسی جکسه ی باز کرد


 شمارهٔ ۴۳۸

عشق تو در خرابه جانم نزول کرد / وز هرچه غیر تست دلم را ملول کرد
گویند کنج سینه تو جای عشق نیست / مصرست هر خرابه که سلطان نزول کرد
ما را چه اختیار ،مطیعیم و بنده ایم / فرمان عشق را که تواند عدول کرد
با پادشاه امید امان منقطع کند / درویش بی نوا که طمع در وصول کرد
اقطاع تست ملک دلم حجت این که عشق / جان را به من ز مبدا فطرت رسول کرد
مردانه خورد غوطه دلم در محیط عشق / دولت مساعد آمد اگر نه فضول کرد
هر کو به قول عقل نه آهنگ عشق ساخت / قانون عمر در سر آن بی اصول کرد
عنین ست در طریقه مردان به حکم عشق / با دختر رز آن که نه هر شب دخول کرد
اثبات در فنون جنون کن نزاریا / چون پیر عشق ما همه ترک عقول کرد


 شمارهٔ ۴۳۹

یارم ز در درآمد و بر من سلام کرد / درباب التفات بسی احترام کرد
دل خود نبود با من و جانم ز بس شتاب / بر پای جست و از سر عزت سلام کرد
پیشش به سر دویدم ودر بر گرفتمش / حالی فرو نشست و هوای مدام کرد
گفتم به خون رز مشو آلوده زینهار / حیزی چه می کنی که خدایش حرام کرد
گفتا حرام کرد ولی بر حرام خوار / کو اقتدا به پختن سودای خام کرد
بر مردم خبیث حرام است از آن سبب / ام الخبائثش ز پی خبس نام کرد
بر پاک نفس پاک رو پاک زاد کی / آب حیات نهی خلاف کرام کرد
هر کو نهاد پای ادب در حریم عشق / تعظیم یک قنینه به صد احتشام کرد
در ده بیار از آن که به تاثیر خاصیت / بسیار گردنان را سر زیر گام کرد
آن صیقلی که از دل و چشم جوان وپیر / بزدود زنگ ظلمت و ایینه فام کرد
صاحب حمایتی که ز بهر پناه خلق / خم خانه را به مرتبه دارالسلام کرد
القصه چون به حجت و برهان معنوی / رمزی به من نمود و بر آن التزام کرد
جامی به دست دادمش از شیشه وشراب / بر فوز کاسه یی دوسه پی هم تمام کرد
عزم نشاط کرد و سر طوف باغ داشت / درد خمار داشت مداوا به جام کرد
چون گرم شد دماغش از آن آتش روان / یاد بساط حضرت مولی الانام کرد
از روی ماه پرتو وان زلف قیر فام / نظاره گاه من صفت صبح و شام کرد
بر پای خاست از سر تعجیل و گفت هان / رفتم که پیش ازین نتوانم مقام کرد
بیدار باز بودم و گفتم نزاریا / هرگز کسی به حبل خیال اعتصام کرد
خوابی چنین خوش است ولی بر خلاف وصل / هجران بسی ستم ز پی انتقام کرد


 شمارهٔ ۴۴۰

وداع یار گرامی نمی توانم کرد / که احتمال سفر زار وناتوانم کرد
زدوستان شفیقم که می رسد فریاد / ز دست دل که دگر باره داستانم کرد
ز کارنامه افعال دل یکی این است / به اعتبار که صد بار قصد جانم کرد
نه سهو می کنم از دست دل نه می نالم / که پای بند بلا یار مهربانم کرد
کنار من چو صدف پر شده ست تا به میان / ز بس نثار که چشم گهر فشانم کرد
مجال صبر ندارم ز روی خویش و عقل / هزار بار درین ورطه امتحانم کرد
مگر مربی فطرت چو پرورش می داد / به جای مغز محبت در استخوانم کرد
خرد شبی به تفرج در آمد از در ما / دمی ز دور تماشای دل ستانم کرد
چو بازدید مرا گفت حق به جانب تست / برو که بر تو ملامت نمی توانم کرد
رقیب دوست چو دشمن به کار ما برخاست / روا نداشت که ساکن شوم روانم کرد
ز شهر گفت نزاری چنان روان کنمت / که اعتبار کنند از تو وچنانم کرد
چو باد می روم اکنون اگر چه یک چندی / زمانه معتکف خاک استانم کرد


 شمارهٔ ۴۴۱

وداع یار گرامی نمی توانم کرد / که بیش زَهرِ جدایی نمی توانم خورد
چه طالع است مرا بر سفر چنین همه سال / که روزگار سفر کار ما به جان آورد
چو حاصل دگرم نیست جز عذاب فراق / زمانه بی هده چندین مرا چه می پرورد
طبیب جهد بسی کرد بهرِ علت هِجر / ولی چه سود که درمان نمی پذیرد درد
چو باد می برد آبشخورم ز خاک به خاک / زمانه می کند این ، با زمانه چِتوان کرد
مرا مگوی که دل را نصیحتی می کن / به دم نمی شود این کوره ی پر آتش سرد
وصال دوست چنان مطلق العنان رفته ست / که مسرعان نیازش نمی رسند به گرد
نزاریا چو همه سال فارغی ز وطن / به قول عقل تو البته گِرد عشق مگرد
ز رنج محنت غربت هر آنکه خواست خلاص / چو گنج کنج سلامت گرفت فارغ و فرد


 شمارهٔ ۴۴۲

نگه به قول خرد زین سپس نخواهم کرد / که زندگانی بی هم نفس نخواهم کرد
خرد ز باختن عشق می کند منعم / زهی خیال من و توبه پس نخواهم کرد
نه طاقت و نه دماغ و نه دل نه عقل و نه هوش / قبول صبر بدین دسترس نخواهم کرد
چه آشنا و چه بیگانه زحمتم مدهید / که احتمال نصیحت ز کس نخواهم کرد
به ترک مستی و زاهد پرستی و رندی / اگر هوای دل است از هوس نخواهم کرد
به اعتقاد نزاری همی خورم سوگند / که هرگز از می و معشوق بس نخواهم کرد


 شمارهٔ ۴۴۳

گر ز دل آهی برون خواهیم کرد / عالمی را سرنگون خواهیم کرد
سوز هجران است بل کاین تیره شب / رستخیز است آه چون خواهیم کرد
در فراقت کان عذاب مطلق است / دیده و دل هر دو خون خواهیم کرد
گر تو شفقت کم کنی سهل است ما / مهربانی ها فزون خواهیم کرد
اقتراح از طبع در خواهیم خواست / اشتباه از دل برون خواهیم کرد
عشق بی آلایشی خواهیم باخت / نفس سرکش را زبون خواهیم کرد
عقل اگر مانع شود ما دفع او / از مقامات جنون خواهیم کرد
روی در محراب جان خواهیم داشت / پشت بر دنیای دون خواهیم کرد
چون نزاری هرکه درس از ما گرفت / در جنونش ذوفنون خواهیم کرد


 شمارهٔ ۴۴۴

عید آمد و عزم مَی خواهیم کرد / عمر شد پس عیش کَی خواهیم کرد
گر دهد پندار ، نهد بند اوستاد / ما خلاف رای وَی خواهیم کرد
جرعه ای در کام جان خواهیم ریخت / مرده ای را باز حَی خواهیم کرد
تا به کی از شیء و لاشی ، هان که ما / خاک را در چشم شَی خواهیم کرد
آسمان را گر حجاب ما شود / چون بساط عقل طَی خواهیم کرد
تا بسوزد بُن گه زهد و ورع / خانه تقوا ز نَی خواهیم کرد
مرکب اندیشه‌ء بهبود را / تا نگیرد پیش پَی خواهیم کرد
وین تفاخر بر همه کون و مکان / از قبول شاه کَی خواهیم کرد
سینه ریش نزاری تا به کی / هر زمان از غصه کَی خواهیم کرد
کی زند دیگر برو ابلیس راه / ور زند غسلش به مَی خواهیم کرد


 شمارهٔ ۴۴۵

هجر با روزگار من آن کرد / که صفت جز به وصل نتوان کرد
به دو زلفت که روزگارِ مرا / گاه مجموع و گه پریشان کرد
به دو چشمت که ملک پیمان را / گاه معمور و گاه ویران کرد
به کمان دو ابرویت که مرا / بر دل از غمزه تیر باران کرد
به دو لعل لبت که جوهر عقل / لقبش رشکِ زاده کان کرد
به دهانت که معجز دو لبش / خاک در چشمِ آب حیوان کرد
به نسیمت که همچو روح الله / در تن مرده از نفس جان کرد
که جهان بی وجود خرم تو / بر نزاری زمانه زندان کرد
بی جمال حیات بخش تو هجر / مرگ بر خاطر من آسمان کرد


 شمارهٔ ۴۴۶

اگر تو را سر ما نیست عیب نتوان کرد / ز جانب تو رضا نیست عیب نتوان کرد
پری به آدمی ار سر فرو نمی آرد / بلی سزا به سزا نیست عیب نتوان کرد
ولی چو در رصدِ امتحان تسلط عشق / به طاقت عقلا نیست عیب نتوان کرد
اگر به مذهب اهل دل اعتقاد کنند / نظر رواست چرا نیست عیب نتوان کرد
چو در پناه تو آمد دلم رعایت کن / به کعبه صید روا نیست عیب نتوان کرد
فضای عشق چو نازل شود ملالت چیست / جز اقتضای قضا نیست عیب نتوان کرد
زمانه می کند این با نزاری مسکین / چو در زمانه وفا نیست عیب نتوان کرد


 شمارهٔ ۴۴۷

مرا مسخّر عقل مجاز نتوان کرد / که رند را به ستم توبه باز نتوان کرد
من آن نیاز کنم در شبی به می خوردن / که در نماز به عمر دراز نتوان کرد
کجا فسرده دلان را سماع ذوق دهد / چو سوز سینه نباشد نیاز نتوان کرد
شدم به مسجد و گفتم نماز بگزارم / که هم به کُل در طاعت فراز نتوان کرد
خیال دوست به من گفت روی برگردان / که در دو قبله به یک دل نماز نتوان کرد
ملالت از عقبِ عاشقان کنند ولی / ز پیش حکیم ازل احتراز نتوان کرد
بهشت نسیه نمی بایدم به طاعت نقد / که این معامله با اهل راز نتوان کرد
به زعم مدعیان ، عیش تازه خواهم داشت / که خوز هم دم دیرینه باز نتوان کرد
فدای دوست کند جان نزاری و محمود / چه جان بود که فدای ایاز نتوان کرد


 شمارهٔ ۴۴۸

وه چه غم بود که بختم به تو منسوب نکرد / صبر از این بیش که من می کنم ایوب نکرد
این ملامت که من از هجر تو با خود کردم / در فراق پسر گم شده یعقوب نکرد
قلم از جور تو بر حرفِ غمی ننهادم / کِم خیال تو سیه روی چو مکتوب نکرد
ساغری می که به من داد به یاد لب تو / که ز بس گریه کنارم می مقلوب نکرد
آخر ای دیده حجاب از من مسکین چه کنی / در مثل خوب نگویند که نا خوب نکرد
روی من آینه از آهن چینی پندار / روی زیبا کسی از آینه محجوب نکرد
با که گویم که رقیب آنکه مرا دشمن بود / کرد بر درد دلم رحمت و محبوب نکرد
من بدین واقعه خاصم ، نه که کس در رهِ عشق / پای ننهاد که سر در سر مطلوب نکرد
سر ز بیداد نزاری چه کشی تن در دِه / کو دلی کز ستم عشق لگد کوب نکرد


 شمارهٔ ۴۴۹

هرکه را درد عشق داغ نکرد / نبوَد مرد اگرچه باشد مرد
مردِ مرد آن گهی ببوَد که عشق / از وجودش همی برآرد گرد
عشق با سوز و درد می آید / [پیش] با جوش و بوش و بردابرد
هیچ افسرده را نباشد سوز / هیچ آسوده را نباشد درد
سوزناکان به دوست مشغولند / نه چو افسردگان به خواب و به خورد
متناسب نکرد هیچ بصیر / نفس سوزناک با دم سرد
عشق و معشوق و عاشق صادق / هر سه چون جمع گشت باشد فرد
عقل پوشیده بُد نزاری را / عشقش از پرده با میان آورد


 شمارهٔ ۴۵۰

یک ره برآورد ز تو هم روزگار گرد / بسیار چون ترا که سزا در کنار کرد
یارا ، محققان غم دنیا نخورده اند / مجنون حقیقت است که اندوه یار خورد
آتش که بر خلیل نبی کرد گل ستان؟ / آن کو ز وَرد خار برآرد ز خار وَرد
تن در ده ای حریص و ز دارالشفای عشق / درمان مجوی تا نکنی اختیار درد
هرگز گمان مبر که کند در سلوک عشق / جز بر خلاف گرم روان هیچ کار سرد
چند از تکثرات که بر نطع امتحان / بیرون نیامده ست یکی از هزار مرد
یک هفته عیش از پی آن مدت فراق / آری خمار و خار بود با نبید و ورد
آسایش از حیاط همان چند روز بود / بی روی دوست بر دل ما شد حیاط سرد
با روزگار بیش چه گویی نزاریا / دانی که با زمانه نکرده ست کس نبرد


 شمارهٔ ۴۵۱

جانم فدایِ قاصدی کز دوست مکتوب آورد / پیغامِ یوسف ناگهان نزدیکِ یعقوب آورد
کو دستگاهِ صابری تا پای در دامن کشم / از دوستان عیبم مکن کین طاقت ایّوب آورد
چندین که پیرِ خانقه بی هوده وعظم می کند / گو خادمی را حکم کن تا شاهدِ خوب آورد
تا هم چنان با خود رود طالب به مقصد کی رسد / هم رهروِ صاحب نظر این پی به مطلوب آورد
این پارسا را بین که چون انکارِ رندان می کند / بر ریشِ خود خندد کسی کو عیبِ معیوب آورد
این دم نزاری زنده شو پیش از قیامت جهد کن / این کز لحد خاکت صبا با کویِ محبوب آورد
نیک و بد و پاک و پلید از زاهدان عارف برد / گر عشقِ ظاهر تاختی بر عقلِ محجوب آورد


 شمارهٔ ۴۵۲

تا عشق مرا گردِ خرابات برآورد / از مسجد و محراب و مناجات برآورد
با عقل به ضدیّت و انکار و تعصّب / از جیب فتاوی و سجلاّت برآورد
عشق از غضب و نخوت و غیرت چو نهنگی / در تاب شد و بانگ به هیهات برآورد
از آتشِ غیرت که بر افروخت به گردون / دودِ شغب از خرمنِ طاعات برآورد
ما پس روِ امریم نه غالی نه مقصّر / قاصر نظر آشوب ز علّات برآورد
چون یک سرِ مویش خبر از صدق و صفا نیست / سد چلّه گرفتم ز کرامات برآورد
مشغول به خود کرد مرا یارم و بی خود / حاجات روا کرد و مهمّات برآورد
در پایِ غمش هرکه لگد کوبِ عنا شد / از خاکِ درش سر به سماوات برآورد
تا عقل بگسترد بساطِ لمن الملک / پنداشت که دستی به مباهات برآورد
عشق آمد و تا مهره فرو چید و فرو کرد / در حال بزد نعره و شهمات برآورد
یک نکته بیان کرد ز تسلیم و تسلّم / فریاد ز اربابِ مقالات برآورد
هر کز خودیِ خویش به در شد چو نزاری / یک باره دمار از هُبل ولات برآورد
استادِ حقیقی به سرِ سوزنِ تعلیم / از پایِ دلم خار محالات برآورد


 شمارهٔ ۴۵۳

امروز که باده می توان خورد / یک هفته بهانه می توان کرد
هان تا به موافقت برآریم / از مغزِ خمِ گرفته سر گرد
هر کو سرِ پایِ خم ندارد / گو هم چو زمانه گردِ سر گرد
چون لاله کنیم از پیاله / رویی که شده ست چون گلِ زرد
زان می که ز عکسِ پرتوِ او / از چوبِ سیه برون دَمَد ورد
زان می که پلنگِ هیبت او / با عقل کند چو شیر ناورد
بر سنگ زدیم شیشۀ نام / از ننگِ وجودِ ناز پرورد
چون فایده نیست چند نالیم / از جورِ رقیبِ ناجوان مرد
هیهات که صرصرِ ملامت / طوفان ز وجودِ ما برآورد
ما پختۀ کارگاهِ عشقیم / گو عقل مکوب آهنِ سرد
بیزار شدیم از نزاری / ماییم و حریفِ دُردیِ درد


 شمارهٔ ۴۵۴

مرا مادر به شیرِ عشق پرورد / پدر تعلیم در دیوانگی کرد
ز تن با جان برون آید چنین شیر / ولیکن تا که را دادند و که خورد
گر آبا واسطه گرامّهات اند / ز فطرت هر کس آورد آن چه آورد
چه می خواهد ز رندان مصلحت جوی / برو گو هم به گِردِ صالحان گَرد
دماغِ هرکه برد از خاکِ ما بوی / بر آرد عشق از مغزِ سرش گرد
زنان را فرق باشد بر فسرده / اگر عاشق نمیرد کی بود مرد
تنورِ سینه ی پر آتش من / به طوفانِ ملامت کی شود سرد
ملامت گر به عیب از ما نگوید / اگر یک شب به روز آرَد درین درد
مسلمانان نمی بینید آخر / سرشکِ سرخ بر رخ ساره ی زرد
خدایا حق گزارش باد هر کو / دلِ ریشِ نزاری را نیازرد


 شمارهٔ ۴۵۵

دولتِ آن کس که ترکِ جاه بگیرد / یوسفِ جان را ز قعرِ چاه بگیرد
هم چو من از طاعت و گناه نپرسد / ترکِ خرابات و خانقاه بگیرد
دل به جگر گوشه یی دهد که دو چشمش / مملکتِ جان به یک نگاه بگیرد
ای که به جز غمزۀ تو باک ندارد / زلفِ تو هر دل که در پناه بگیرد
چند رقیب از برابرِ تو یه استد / راست چو فرزین که پیشِ شاه بگیرد
او چو سپر گو حجاب شو که به فرصت / تیرِ نظر خود نشانه گاه بگیرد
دام برافکن ز چشم و روی مپوشان / رسم نباشد که روز ماه بگیرد
بوسه به من می دهوبه گردنِ من کن / هرچه خدایت بدین گناه بگیرد
می کُشی و می روی بترس که ناگه / مظلمه ی عاجزی ات راه بگیرد
دامنِ آلودۀ تو خونِ نزاری / روزِ قیامت به داد خواه بگیرد


 شمارهٔ ۴۵۶

در دهر کسی که یار گیرد / یاری چو من اختیار گیرد
از خوبی تو خرد به دندان / انگشت به اعتبار گیرد
خاک قدم تو سعد اکبر / بر دیده به افتخار گیرد
نا خورده می از دو چشم مستت / هُشیاران را خمار گیرد
آن را که تو در میان جانی / از کل جهان کنار گیرد
با من نفسی درآی و بنشین / تا خاطر من قرار گیرد
بگذار دل ستیزه خو را / تا عادت روزگار گیرد
آن را که دماغ و دل نباشد / هرگز سر انتظار گیرد
در چنگ فراق اگر نزاری / آهنگ چو زیر زار گیرد
شک نیست که آتش دم نی / در سوخته‌ء نزار گیرد


 شمارهٔ ۴۵۷

زمانه عهد و وفا عاقبت ز سر گیرد / مفارقت ز میان من و تو برگیرد
مرا تو جان و جهانی و خاک بر سر دل / اگر به جای تو هرگز کسی دگر گیرد
چو دل هر آینه در کار دوست خواهد شد / چرا به هرزه کسی یار مختصر گیرد
محب صادق هم خانه بلا باشد / فدای دوست چرا از بلا حذر گیرد
به وصل دست نمی گیردم فراق حبیب / که داند آری عاقبت مگر گیرد
عجب مدار که انسان کشته زنده شود / که گر سرش برود دوستی ز سر گیرد
حذر ز مشعله عشق کز حرارت شوق / به یک شرر در و دیوار عقل در گیرد
نزاری از صدف سینه هر زمان بی دوست / چو ابر دامنِ افلاک در گهر گیرد


 شمارهٔ ۴۵۸

مشتاق لقا روی نظر باز نگیرد / هرگز قدم از بیم خطر باز نگیرد
جز دیدن خوبان ندهد باصره را نور / کس دوستی از دیده‌ء سر ، باز نگیرد
صاحب نظر آن است ست که چشم از همه عالم / بردوزد و از یار نظر باز نگیرد
پاکان که نظرشان همه خیرست ز فرزند / لیکن پسری میل ز سر باز نگیرد
ما را مکن ای مدعی از روی نکو منع / کز کبک حذر کردن ، در باز نگیرد
تا زنده شود دوست به بوی نفس دوست / نوش از دهنِ همچو شکر باز نگیرد
حکمی ز ازل رفت یقین دان که چنین حال / گردون به قضا نیز و قدر باز نگیرد
فرزند که عاشق شد از او کار نیاید / در گوشِ دلش پند پدر باز نگیرد
بر بادیه‌ء آتشِ عشق آنکه گذر کرد / آب از دهن تشنه جگر ، باز نگیرد
در پای نزاری مشِکن نیزه تشنیع / کو دست ز دامان سحر باز نگیرد
باری ز من این پند درین شهر بگویید / تا خانه نشین بار سفر باز نگیرد


 شمارهٔ ۴۵۹

میانه بخت دلم گر کرانه یی گیرد / بلای صحبت خوبان بهانه یی گیرد
خلاص یابد و پیرانه سر بیاساید / به طبع زاویه خنب خانه یی گیرد
ولی چگونه رود در رکاب سلطانی / که عالمی به سرِ تازیانه یی گیرد
زمان چو می گذرد از گذشته غم نخورد / محققانه ز نو سر زمانه ای گیرد
نظر گهی ش به عین الیقین شود حاصل / که از خیال مصور نشانه یی گیرد
ز گنج طبع به هر دم دفینه ای بخشد / ز کنج فقر به هر دم خزانه یی گیرد
به بال شوق برآید به اوج سدره عشق / ورای قاف خرد آشیانه یی گیرد
من و مجاورت آستان میخانه / مراد آن که مرید آستانه یی گیرد
غلام همت آنم که چون نزاری مست / پس از دوگانه واجب سه گانه یی گیرد
غنیمتی شمرد نقد وقت را امروز / نوید حاصل فردا فسانه یی گیرد


 شمارهٔ ۴۶۰

آتش عشق چو در سینه شرار اندازد / مرد را از زبر تخت به دار اندازد
عشق بر هر طرف از مملکت دل که زند / همچو موجی ست که دریا به کنار اندازد
عاشق آن است که گر بر سر کویش محبوب / بگذرد در قدمش سر به نثار اندازد
پدرم گفت که هم زخم هلاکت بخورد / خویشتن هرکه چنین بر سر نار اندازد
گفتم از مدعیان باک مدار ای بابا / چه توان سوخت از آتش که چنار اندازد
دوستان بر سر دیوار سرا بستانش / باغبان را مگذارید که خار اندازد
چه شود گر بگذارند رقیبان حرم / که نزاری نظر از دور به یار اندازد


 شمارهٔ ۴۶۱

یارِ ما ولوله در عالمِ راز اندازد / گر نقابی که برانداخته باز اندازد
خوشش آن قامت و بالا که خود استادِ ازل / کسوتِ حسن به بالایِ دراز اندازد
ساقیا باده دمادم ده و با چنگی گوی / تا ز آهنگِ عراقم به حجاز اندازد
دشمنِ سختِ من است آن که حدیثِ من و دوست / نه به عکسِ روشِ عقل فراز اندازد
بارها خواستمش گفت که یک حلقه از آن / زلف در حلقِ ملامت گرِ راز اندازد
غیرتم باز پشیمان کند و داند عقل / که خیالم به چنین فکرِ مجاز اندازد
چشم بر هم مزن ای دیده که برخواهد خاست / فتنۀ تازه به هر غمزه که باز اندازد
واعظی گفت به مقصد نرسد الّا آن / که به مسجد رود و سر به نیاز اندازد
خود خیالِ تو نزاریِ خراباتی را / نگذارد که مصلاً به نماز اندازد
هر که محمود بود بر همه عالم بندد / درِ آن دیده که بر رویِ ایاز اندازد


 شمارهٔ ۴۶۲

دلی که پیشِ غم از صابری سپر سازد / غذایِ دل مگر از گوشۀ جگر سازد
به رنجِ هجرِ تو در ساختم چو ممکن نیست / که با کسی به مدارا غمِ تو در سازد
دلِ زمانه بسوزد ز سوزِ من چو دلم / نوایِ عشقِ تو با نالۀ سحر سازد
مرا به عشقِ تو تقدیرِ چرخ راه نمود / اگر نه عقل ز پیشِ بلا حذر سازد
ولی چو حکمِ قضایِ سپهر نازل شد / گمان مبر که کسی دافعِ قدر سازد
دلم وصالِ ترا باز اگر اجل برسد / به هر حیل که بود چارۀ دگر سازد
اگر چه کار نزاری زمانه با تو نساخت / امیدوارم آری خدا مگر سازد


 شمارهٔ ۴۶۳

آن ترک که با ما قدم از صدق و صفا زد / یاغی شد و بر یُرت گهِ عهد و وفا زد
اوّل به وفا گرم تر از برق درآمد / آخر به جفا صاعقه در خرمنِ ما زد
بُل غاغ شد از لشکرِ غم ملکِ وجودم / تا دستِ تطاول به گریبانِ جفا زد
هر آه که از سینۀ من دود برآورد / آتش ز نفس در جگرِ بادِ صبا زد
خاطر به که پیوست که ببرید ز ما مهر / در خیلِ که افتاد و سرا پرده کجا زد
گر جور کند بر من و گر تیغ زند یار / با کس نتوان گفت چرا کرد و چرا زد
بر هر چه کند دوست سخن نیست نزاری / چون می رسدش گر بزند یا بنوازد


 شمارهٔ ۴۶۴

گر مرا دل نواز بنوازد / رایتِ دولتم برافرازد
خود دگر بار از آن همی ترسم / که به دیدار ما نپردازد
راستی را بر آفتابِ سپهر / رسدش گر به حسن می نازد
مهرۀ مهر بر بساطِ نشاط / نیست ممکن که کس چو او بازد
لیک یک عادتِ دگر دارد / همه با رایِ خویشتن سازد
عاشقان را ز خویش بستاند / خان و مان شان به کل براندازد
دوستان را بر آتشِ هجران / چون نزاریِ زار بگدازد


 شمارهٔ ۴۶۵

همین که چشم ز خوابِ خمار بر هم زد / همه ولایتِ صبر و قرار بر هم زد
به یار گفتم بر هم مزن سرو کارم / جزین حدیث نگفتم که یار بر هم زد
گر از سبک سری و بی دلی زدم درِ وصل / هزار بن گهِ صبر انتظار بر هم زد
کجا رسم به کنار از میانِ او که خیال / به موجِ عشق میان و کنار بر هم زد
به یک کرشمه که کرد از کرانۀ برقع / همه نهانِ من و آشکار بر هم زد
به روزگارِ من والتقاتِ او هیهات / هزار هم چو مرا روزگار بر هم زد
دمِ گریز و درِ توبه می زند اکنون / چو روزگارِ نزاریِ زار بر هم زد


 شمارهٔ ۴۶۶

خرد را که می ننگ و نامش بسوزد / بده تا حلال و حرامش بسوزد
به بد گفتن ما فقیه فسرده / زبان در مکش گو که کامش بسوزد
مدام از پی ما چه تشنیع دارد / بیا گو بخور تا مدامش بسوزد
اگر عشق در جانش اندازد آتش / رکوع و سجود و قیامش بسوزد
اگر زآهن و سنگ باشد وجودش / به یک شعله خود برق جامش بسوزد
از این آب آتش صفت گو دو کاسه / به افسرده ده تا تمامش بسوزد
خلاصش دهد از خیال مصور / تمنای سودای خامش بسوزد
نسیمی اگر از دماغش برآید / ز تف حرارت مشامش بسوزد
زمانه اگر بر مرادم نگردد / ز دود نفس صبح و شامش بسوزد
به آهی که از اندرونم برآید / تر و خشک ما لا کلامش بسوزد
چنان در وجود نزاری زن آتش / که خون در عروق و مشامش بسوزد


 شمارهٔ ۴۶۷

دلم ز سوز جگر دم به دم بمی‌سوزد / کدام دل که ز سر تا قدم بمی‌سوزد
عجب ز مردمک دیده مانده ام که مدام / میان آب دو چشم است و هم بمی‌سوزد
ز آه من دمِ باد صبا نمی فسرَد / ز سوز من نفس صبح دم بمی‌سوزد
ز می که مونس جان بود بر شکست دلم / که در عروق ز اندیشه دم بمی‌سوزد
ز جام جم چه کند مفلسی که در شب تار / به دود آه سحر ملک جم بمی‌سوزد
به من نماند ز هستی و نیستی چیزی / که برق عشق ، وجود و عدم بمی‌سوزد
اگر بسوخت تنم از سموم غم چه عجب / که آدمی ز بس افراط غم بمی‌سوزد
بسوختیم و دمی در رقیب ما نگرفت / بلی بلی مگر افسرده کم بمی‌سوزد
ز بس که شعله آهم به شعر در پیچد / مداد وقت کتابت قلم بمی‌سوزد
حذر ز سوز نذاری کز آتش سینه / به چنگ بر نفس زیر و بم بمی‌سوزد


 شمارهٔ ۴۶۸

مرا دلی ست که بر خویشتن بمی‌سوزد / چنان که جانم از آن سوختن بمی‌سوزد
درون سینه عجب نیست گر بسوزد دل / چو از برون تنم پیرهن بمی‌سوزد
به نامه شرح فراقش نمی توانم داد / که نوک خامه ز دود سخن بمی‌سوزد
چنان بسوخته ام در غم جدایی دوست / که چرخ را دل بر جان من بمی‌سوزد
بسوخت جانم از این پس نفس نخواهم زد / ز سوزناکیِ آهم دهن بمی‌سوزد
ز آتشِ غم ، نفتِ فراق نزدیک است / که هر کجا که نشینم وطن بمی‌سوزد
عجب مدار از این سان که گشته ام بر من / دلِ نزاریَ کِ ممتحن بمی‌سوزد


 شمارهٔ ۴۶۹

هرکه در عشق چو ما از سر جان برخیزد / نه همانا که ز آسیب بلا پرهیزد
عشق گویند بلایی ست حذر کن ز بلا / پس رو عشق تو از پیش بلا نگریزد
عاشقم ، عاشقم ای یار ملامت چه کنی؟ / لا محال از عقب عشق ملامت خیزد
عشق بی زخم ملامت نبود من چه کنم / چه کند عاشق و با عشق چه رنگ آمیزد
عشق چون دام بیندازد دانش چه زند / مرغ زیرک نشنیدی که ز حلق آویزد
دلم از مهر تو خالی نشود جان عزیز / نه که با جان دلم از مهر تو کین انگیزد
آه کز عشق تو سد عاشق بیچاره چو من / در فراق تو دل از دیده برون می ریزد
دی به نزدیک نزاری شده بودم مسکین / دست برداشته بود از غم و بر سر می زد


 شمارهٔ ۴۷۰

این چنین صورتی از خاک زمین برخیزد / نه همانا مگر از خلد برین برخیزد
نطفه امر الاهی چه تعلق دارد / با موالیدی کز ماء معین برخیزد
که نه هر حامله یی همچو مسیحی زاید / شنعت از مریم بی شوی از این برخیزد
معترض حوصله رمز ندارد چه کند / پیر بیچاره ضرورت به سرین برخیزد
عقل اینجا چو فرو ماند به عزلت بنشست / هرکه با عشق درافتاد چنین برخیزد
نتوانم به جفا از سر پیمان برخاست / دلم آن مهر ندارد که به کین برخیزد
هر کجا عکس خیالش بنشیند حالی / ناله زار نزاریِ حزین برخیزد


 شمارهٔ ۴۷۱

این همه فتنه از آن سرو خرامان خیزد / عجبا سرو کزو فتنه ی دوران خیزد
آن چنان حور محال است که باشد به بهشت / و آن چنان سرو نه ممکن که ز بستان خیزد
کی به هر سنگی در نفع زمرّد باشد / یا ز هر چوبی کی معجز ثعبان خیزد
به تمنای تو گر تشنه بمیرم خوش تر / از بهشتی که درو چشمه حیوان خیزد
معده ی آن که به سد لقمه نباشد خرسند / پر نگردد ز خلالی که ز دندان خیزد
نفس روزن گلخن به خوش آمد نبود / چون نسیمی که ز اطراف گلستان خیزد
هر که عاشق نبود مست نخیزد در حشر / همچنان کافتد از اول هم از آن سان خیزد
هر که در خاک لحد کافر بی دین خفتد / نیست ممکن به قیامت که مسلمان خیزد
این نه شعر است گر انصاف دهی دانی چیست / آنکه از مخزن گنجینه ی عمّان خیزد
هر دو یک جوهر و یک معدن پاک اند اما / در ز دریا و نزاری ز قهستان خیزد


 شمارهٔ ۴۷۲

کسی که هم چو من از پیش یار بگریزد / سزا همین بودش کز دو دیده خون ریزد
غبارناکم از او ور نه بیم دشمن نیست / که مبتلای حبیب از بلا نپرهیزد
ضرورت است گرفتار عشق را که جفا / به اختیار تحمل کند نه بستیزد
نه ممکن است خلاصی به هیچ وجه آن را که / به دام زلف کمند افکنی در آویزد
کسی که ذوق مقامات عشق یابد باز / محال باشد اگر باهوس در آمیزد
محبّ صادق اگر خاک می شود ایام / ز کوی دوست به طوفانش برنینگیزد
غلام همت آنم که در وفای کسی / فرو نشیند و از نام و ننگ برخیزد
علم به کوی خرابات میزنند زین پس / نزاریی که دم از عالم صفا میزد


 شمارهٔ ۴۷۳

می به کسی ده که قدر می‌ بشناسد / مرتبه ی جان جماد کی بشناسد
آنکه بداند که می حرام چرا شد / منزلت می پرست وی بشناسند
من نشناسم مرا چه غم که منجم / منقلبات بهار و دی بشناسند
صاحب من پیر میکدست و توان کرد / پس روی آن که کل شی بشناسند
خواهی تا ره بری به چشمه ی حیوان / دیده وری پیشه کن که پی بشناسد
این هم از آن می که خورده ام به الست است / صاحب خم خانه می ز می بشناسد
آری صاحب‌نظر ز روی فراست / گمشده ی خویش را به کی بشناسد
مست شراب الست همچو نزاری / خاصیت سر جام کی بشناسند
ور نه ندارد فسرده معرفت آنک / روضه ی خلد از جحیم غیّ بشناسد


 شمارهٔ ۴۷۴

نوبت پاس وصل تو بو که شبی به ما رسد / سلطنتی چنان عجب گر به چنین گدا رسد
ما ننشسته یک نفس باهم و شهر پر سخن / قصه ماجرای من تا پس از این کجا رسد
کار به جان رسید و تو هیچ به ما نمی رسی / زین به نواتر آشنا با سر آشنا رسد
گر چه نمی رسد به ما نوبت اتصال تو / هم به امید حالیا صبر کنیم تا رسد
جهد کنیم سال‌ها تا تو دمی به ما رسی / صبر کنند عمرها تاچو تویی فرا رسد
گر بکشی و بعد از این بر سر کشته بگذری / از نفس نسیم تو روح به شخص ما رسد
چند ستم کشم ز دل دیده چرا نمی کَنَم / جرم من است راستی هر چه به ما جزا رسد
آینه ی افق چنان تیره کند که بخت من / دود دل پر آتشم گر به دم صبا رسد
یا برسی به کام دل یا نرسی نزاریا / گر نرسد جفا به سر عمر به منتها رسد


 شمارهٔ ۴۷۵

نه هیچ خلقم از اندوه یار می پرسد / نه یارم از ستم روزگار می پرسد
کس از غم دل این بی قرار بر نرسد / ولی همیشه غمم برقرار می پرسد
کسی دگر متعاقب چو تب نمیدانم / که گرم گرم مرا زار زار می پرسد
وگر کسی به ملامت زبان کشد در من / به طنز گه گهم استادوار می پرسد
مگر به مزد ملامت خلاص خواهد داد / محاسبم چو به روزِ شمار می پرسد
نهان خلق نمی پرسدم حبیب ولی / رقیبم از همه شهر آشکار می پرسد
مثال عاشق و افسرده هم چنان باشد / که شرح غرقه کسی بر کنار می پرسد
نزار یا به شکایت زبان دراز مکن / ترا کسی به چه موجب چه کار می پرسد
برین بسنده کن ]ار از رهت[ نیاید دوست / خیال هر نفست چند بار می پرسد


 شمارهٔ ۴۷۶

چه محنت است که در عاشقی به ما نرسد / کجا رویم که صد فتنه در قفا نرسد
به رویِ ما همه رنجی رسید درغمِ دوست / مگر که راحتِ رویش به رویِ ما نرسد
فراغِ دل من از آن داشتم که یک چندی / که عشقِ او به سر و جانِ مبتلا نرسد
طمع به وصلِ چو اویی حماقتی ست عظیم / که پادشاهیِ عالم به هر گدا نرسد
اگر ز عشق ملامت به ما رسد چه عجب / بلا و سرزنشِ عاشقی کجا نرسد
ز هجر و وصل چه نقصان کمالِ مجنون را / اگر به خلوتِ لیلی رسید یا نرسید
نزاریا چو تو رفتند رهروان بسیار / که یک رونده در این ره به منتها نرسد


 شمارهٔ ۴۷۷

منتظرِ هدهدم تا ز سبا کی رسد / وز طرفِ گل سِتان پیکِ صبا کی رسد
گرچه ز حد شد برون مدّتِ هجران ولی / دست به سروی چنان از سرِ پا کی رسد
گرنه بریدِ صبا واسطه باشد دگر / بویِ عرق چینِ دوست بیش به ما کی رسد
صبر کنم حالیا تا ز طبیبِ امید / چشمِ رَمَد دیده را کشفِ غطا کی رسد
از درِ حق نا امید بازنگشته ست کس / هم برسد بخشِ من آری تا کی رسد
وسوسۀ انتظار بی طمعی نیست هم / تا به سرِ وقتِ ما بخت کجا کی رسد
مشورتی با خرد کردم و گفتم بگوی / وصلِ فلانی به من از تو هلا کی رسد
گفت نزاری خموش شیفته رایی مکن / چشمۀ حیوان به تو ساده دلا کی رسد
زان که تو دانی و من آن چه تو داری امید / شاه سکندر نیافت پس به گدا کی رسد
گفتمش آن جا که من می رسم آخر هزار / هم چو سکندر رسد نی به خدا کی رسد


 شمارهٔ ۴۷۸

چشم بر راهم که جانان کی رسد / با چمن سروِ خرامان کی رسد
نافۀ آهویِ چین کی آورند / وز سبا مرغِ سلیمان کی رسد
هر دمم از عشق صفرا می کند / دردِ این سودا به درمان کی رسد
این معمّا را به می باید گشاد / تا مرادِ بی نوایان کی رسد
یا رب این باد از گلِ ستان کی وزد / یا رب این سیب از سپاهان کی رسد
کی به ما آید نسیمِ زنده رود / پیکِ صبح از باغِ کاران کی رسد
از عراق آید نمی دانم نسیم / یا ز اطرافِ خراسان کی رسد
از ختن یا از ختا یا از تتار / تحفۀ یاری ز ترکان کی رسد
گرچه دوراندیشم و باریک بین / وهمِ من در وصفِ ایشان کی رسد
کی بشارت نامۀ روز آورند / وین شبِ یلدا به پایان کی رسد
او که گفت آنم که فریادت رسم / ز اشتغالِ خویش با آن کی رسد
غبغب و زلفی عجب دیدم به خواب / تا به من آن گوی و چوگان کی رسد
هان نزاری هم چنان می گوی باز / چشم بر راهم که جانان کی رسد


 شمارهٔ ۴۷۹

ایل چیِ بادِ صبا می رسد / پیکِ سلیمان ز کجا می رسد
زهره ندارم که بریدِ صبا / راست بگویم ز کجا می رسد
مُنهیِ عشق است که جبرئیل وار / دم به دم از غیب فرا می رسد
تا به که دادند زمامِ مراد / ورنه به تخصیص که را می رسد
نیک به بد می نرسد بد به نیک / زان که سزا هم به سزا می رسد
جاذبۀ سابقۀ فطرتت / هرچه به اخوانِ صفا می رسد
بر که عیان است بهشتِ برین / تا که به سر وقتِ رضا می رسد
هر نفس از سدره به گوشِ دلم / بی لغت و حرف ندا می رسد
زار همی نال نزاری که زار / نالۀ عشقِ تو به ما می رسد


 شمارهٔ ۴۸۰

من آزاد آمدم زان دوست کز دشمن بتر باشد / به ظاهر معتبر گوید به باطن مختصر باشد
حضور و غیبتِ یاران مخلص مختلف نبود / حذر اولاتر از یاری که در غیبت دگر باشد
نه از بی دانشی بود این که دشمن دوست دانستم / ازین بازی بسی افتد قضا را این قدر باشد
نباید عهد پیوستن به شوخی باز بشکستن / دلِ صاحب نظر خستن خطایِ معتبر باشد
بدان می آردم غیرت که دل پیش سگ اندازم / که هر کو دل به ناکس داد از دشمن بتر باشد
محّبِ صادقِ یک دل دو چشم از غیر بر بندد / به هر کس باز نگشاید مگر صاحب نظر باشد
حریفِ صورت از شاهد مرادِ خود کند حاصل / چو بر صورت نظر دارد ز معنی بی خبر باشد
نزاری بعد ازین معنی به صورت در نپیوندی / گرت از عالمِ صورت برین معنی گذر باشد


 شمارهٔ ۴۸۱

زان پیش که یارم را آهنگِ سفر باشد / خوش باشد اگر وصلی یک بارِ دگر باشد
در پایِ وی افتادن گر جان طلبد دادن / در معرضِ جان بازان جان را چه خطر باشد
بی دوست به سر بردن دشوارتر از مردن / دل میل به جان دارد تن زنده به سر باشد
من دوست کسی دارم ای دوست که بر سَروش / هم مشتری و زهره هم شمس و قمر باشد
گر هیچ شود روزی سر در سرِ آن کارم / هر دم عَلَم بِختم افراخته تر باشد
باری بتوان گفتن کز عشقِ که کشتندم / بر من ظفرِ دشمن می شاید اگر باشد
بر صورتِ حالِ خود دل شیفته می باشم / نه هم چو خطا بینان میلم به صور باشد
از ترس رقیبان را نفرین نکنم هرگز / دانی که چرا؟ از بد بسیار بتر باشد
آن جا که خیالِ او بنمود جمالِ او / نه گوش و خبر ماند نه چشم و بصر باشد
روزی که ببخشاید و ز پرده برون آید / مشنو که نزاری را پروایِ نظر باشد
جایی که کند لیلی در پردۀ دل میلی / بر هم زدۀ مجنون را از خود چه خبر باشد


 شمارهٔ ۴۸۲

اگر به جایِ تو ما را کسی دگر باشد / به جز خیال نه ممکن بود اگر باشد
سری که در قدمت می رود به حکمِ قضا / دریغ نیست به دستِ من این قدر باشد
چو بالِ نسر بسوزد ز پرتوِ خورشید / اگر مقابل رویت جمالِ خور باشد
دل از نشیمنِ جان در هوایِ طلعتِ تو / سریع سیر تر از مرغِ تیز پر باشد
کنارِ وصل و به سد جان مضایقت هیهات / میانِ زنده دلان شیوۀ دگر باشد
کسی که هیچ نباشد نبیند الّا دوست / نظیرِ دوست ندارد گرش نظر باشد
به هرزه پس رویِ عقلِ مختصر نکند / مگر ز مرتبۀ عشق بی خبر باشد
به کویِ دوست مگر سخرۀ رقیب شود / به پیشِ تیرِ ملامت مگر سپر باشد
کلاه گوشۀ قدرس بر آفتاب رسد / سری که در قدمِ عشق پی سپر باشد
دگر به خانقهِ عارفان نیارامد / گرش به کویِ خراباتیان گذر باشد
نزاریا نبرد جان کس از تهمتنِ عشق / به عقل اگر همه دستان چو زالِ زر باشد
چه جایِ جان و دل است ای پسر که وقتِ شمار / دو کون در نظرِ دوست مختصر باشد
بکوش تا نشوی منعکس چون خودبینان / طریقِ عالمِ تسلیم پر خطر باشد


 شمارهٔ ۴۸۳

نه چنان نیازمندم که صفت پذیر باشد / به هزار نامه شرحش که دهم قصیر باشد
نشدی دمی فراموش اگر از نظر نهانی / رقمِ خیال نقشی ست که در ضمیر باشد
تو نظاره گاهِ حُسنی و من انتظار برده / نه مرا نظر به غیری نه ترا نظیر باشد
اگرم ز در برانی بروم ولی به نامت / چه کند کسی که او را ز تو ناگزیر باشد
به جهنّم ار بسوزم به از آن که بی تو باشم / که مرا هوایِ فردوس چو زمهریر باشد
شبِ خلوت ار بیایی نبود به شمع حاجت / که به آفتابِ رویت شبِ ما منیر باشد
نه حریفِ خانقاهم من و خاکِ کویِ رندان / که مریدِ پارسا را سرِ وعظِ پیر باشد
ز متاعِ این جهانی که بود سری ست ما را / نتوان نثار کردن که سری حقیر باشد
چه خطر که دوستان را پس و پیش خصم گیرد / به کسی پناه دارند که دست گیر باشد
ز خلافِ بدسگالم چه غم ار ضعیف حالم / به خدا کنم توکّل که خدا بصیر باشد
نه ز محتسب هراسم نه ز شحنه باک دارم / به کسی که عشق فرمان بدهد امیر باشد
به عیادتِ نزاری قدمی نه ار چه دانم / چو تو پادشاه را کی سرِ این فقیر باشد


 شمارهٔ ۴۸۴

یار آن است که با یار موافق باشد / ایمن و ساکن و صافی دل و صادق باشد
یک جهت باید و یک دل که بود صاحبِ وجد / دو سری و دو دلی کارِ منافق باشد
هر چه پیش آیدش از نیک و بد و خوف و رجا / یار آن است که با یار موافق باشد
بی کم و کیف به هم داند و تسلیم کند / دوست را هر چه پسندیده و لایق باشد
بل که گر جان طلبد هیچ تفاوت ننهد / گر نهد عذر و کند دفع نه عاشق باشد
لایقِ عشق و محبّت نبود خاصه دلی / که سرآسیمه به انواعِ علایق باشد
عاشقِ سوخته خرمن چو نزاری باید / که به تشنیع در افواهِ خلایق باشد
همه شب بر سرِ کویِ صَنَمی گل رخ سار / با دلِ سوخته در خون چو شقایق باشد


 شمارهٔ ۴۸۵

تا با منت این ملال باشد / کی با منت اتّصال باشد
هر چند که صحبتِ گدایی / با پادشهی محال باشد
نتوان دانست هم بکوشم / باشد که مگر وصال باشد
گر حسن کند شگفت نبود / آن را که چنین جمال باشد
جز خاکِ درِ تو آتشِ دل / ننشاند اگر زلال باشد
اندیشه نمی کنی که چندین / بی داد و ستم وبال باشد
از کویِ تو جان برد نزاری / هرگز نبرد خیال باشد


 شمارهٔ ۴۸۶

به ترک دوستی کردن نه کار اهل دل باشد / ز روی اهل دل پیوسته نامحرم خجل باشد
ز بُن گاهِ محبّت سویِ وحدت ره توان بردن / و لیکن عالمِ وحدت برون از آب و گِل باشد
اگر صد جان برافشانی و خود را در میان بینی / چه باشد کثرت و کثرت ز وحدت منفصل باشد
میانِ عقل و عشق البتّه اصلاحی نخواهد شد / وگر این ماجرا از حکمِ صد قاضی سجل باشد
چو ما را پس رویِ عشق فرمودند از مبدا / همان اولا بود که عقل پیش از ما بحِل باشد
چو شد تسلیم و بیرون آمد از خود عاشقِ صادق / چه خواهد بود اگر نه بردبار و محتمل باشد
دلِ پاکت صراطِ تست و فردوست رضایِ حق / سزایِ غُل بود غولی که در وی غش و غل باشد
نباشد دل که بازاری ست پر سودا کدامین دل / که در چشمش خیالِ لعبتِ چین و چگل باشد
به وجهی بر کسی ما را چه انکارست اگر اصلا / معادِ خلق تا مبدا به رجعت متصّل باشد
نزاری جان و دل دارد فدایِ آن جوان مردی / که دائِم همّتش بر خیر و خوبی مشتمل باشد


 شمارهٔ ۴۸۷

چو رویِ یارِ من زیبا نباشد / قمر در خانۀ جوزا نباشد
چه می گویم که تابِ ماهِ رویش / فروغِ مهرِ گردون را نباشد
چو خدّش لالۀ حمرا نروید / چو خطّش عنبرِ سارا نباشد
نباشد چون لبش لعلِ بدخشان / چو دندانش دُرِ دریا نباشد
سیه چشمانِ فردوسِ برین را / به خلوت خانۀ او جا نباشد
اگر او نگذرد بر طرفِ بازار / میانِ شهریان غوغا نباشد
نباشد عیب اگر نازک دلان را / شکیب از یارِ بی هم تا نباشد
ملامت بر نزاری نیست جایز / سرِ شوریده بی سودا نباشد


 شمارهٔ ۴۸۸

تیغ کز دستِ دوستان باشد / زخمش آسایشِ روان باشد
یک اشارت ازو به گوشۀ چشم / خون بهایِ هزار جان باشد
چشمِ او آن کند به یک غمزه / کاعتبارِ جهانیان باشد
ترکِ جان عینِ زندگی ست ولیک / بر گران ترکِ جان گران باشد
بگذارد به سُم پرستان خر / هر که را غزمِ آسمان باشد
هر که بر دوست سود خواهد کرد / گو بکن تا که را زیان باشد
همه ای دوست آن گهی باشی / کز تو نه نام و نه نشان باشد
بر کنارِ وصال ننشینی / تا ز تو هیچ در میان باشد
اگر از خود نزاریا برهی / هر چه باقی بماند آن باشد
چون ازین عمرِ عاریت برهی / بعد از آن عمرِ جاودان باشد


 شمارهٔ ۴۸۹

مرا اگر چو دو چشمت هزار جان باشد / چو حلقۀ کمرت با تو در میان باشد
گر استخوانِ تنم هم چو سرمه خاک شود / هنوز بویِ تو ام در مشامِ جان باشد
چه گونه صورتِ شیرین هنوز در سنگ است / خیالِ رویِ تو در چشمِ من چنان باشد
کمندِ زلفِ تو در گردنم همی تابد / چو خون به گردنِ ظالم که جاودان باشد
من از میان بروم چون تو در میان آیی / محبّتِ ازلی را همین نشان باشد
جهان به رویِ چو ماهِ تو خرّم است و به لطف / مقابلِ تو نه ممکن که در جهان باشد
دهانت ار به حلاوت نبات نیست چرا / چو چشمۀ خضرش سبزه بر کران باشد
لبش هر اینه کی باشد از خضر خالی / کسی که چشمۀ حیوانش در دهان باشد
به رغمِ من سرِ زلفت به دستِ بادِ صبا / مده که غیرتِ من بیش تر از آن باشد
بپوش روی ز کوته نظر که صحبتِ او / گران بود پس اگر چند رایگان باشد
مکن در آینه رویِ نکو نگاه بسی / که عاشق از پیِ معشوق بد گمان باشد
به دوستی که وصالِ توم چنان باید / که هم چو صورتِ جان از نظر نهان باشد
قبول کن ز نزاری حدیثِ عشق ومگوی / که لافِ مدّعیان بر سرِ زبان باشد
به گوشِ جان بشنو کز میانِ جان گوید / حکایتی که درو سرّ عاشقان باشد


 شمارهٔ ۴۹۰

مرا محبّتِ تو در میانِ جان باشد / نه هم چو مدّعیان بر سرِ زبان باشد
گر اتّصال نباشد به جسم چتوان کرد / خلاصۀ دل و جان با تو در میان باشد
تمام عشقِ تو باری مرا ز من بستد / محبّتِ ازلی را همین نشان باشد
تویی نهانِ من و آشکارِ من چه غم است / گر آشکار شود راز اگر نهان باشد
نظر چه گونه ز روی تو برتوانم داشت / گرم به هر مژه در دیده سد سنان باشد
نفس چه گونه زند با کسی دگر هرگز / کسی که هم نفسش چون تو مهربان باشد
نسیمِ پیرهنِ یوسف ار چه در معجز / میانِ خلق چو افسانه داستان باشد
ولی خواصِ عرق چینِ نازکِ تو نداشت / که نکهتش مددِ عمرِ جاودان باشد
گر التفات کنی یک نظر تمام بود / خجسته بختِ کسی کش قبولِ آن باشد
زهی سعادت و دولت اگر نزاری را / محّلِ بندگیِ حضرتی چنان باشد
ز آبِ دیده کند بر درِ تو فرّاشی / اگر چو خاک مجالش بر آستان باشد


 شمارهٔ ۴۹۱

چنین سروِ روان دیگر نباشد / بر و بالا ازین خوش تر نباشد
چو تو سروی اگر آید در آغوش / کسی را این هوس در سر نباشد
که را باشد چنین ماهی که چون او / خورم سوگند ماه و خور نباشد
بدین شکل و شمایل آدمی زاد / اگر باشد مرا باور نباشد
قراری می دهم که الّا به کویش / قرارم بعد ازین دیگر نباشد
مکن عیب ار نزاری بی قرارست / شکیبِ مزهر از ازهر نباشد


 شمارهٔ ۴۹۲

تماشایِ او کردن آسان نباشد / مرا دیدۀ دیدنِ آن نباشد
چو خورشید طالع شود مرغِ شب را / نظر قابلِ عکسِ لمعان نباشد
من آن جا خود از حیرت افتاده باشم / چو شخصی که در جسمِ او جان نباشد
ز چشمِ گهرپاشِ من هر سرشکی / کم از دانۀ دُرِ عمّان نباشد
چرا با پری کرده ای آشنایی / شکیب از پری کردن آسان نباشد
پشیمانم از کرده و مردِ عاقل / ز بد کردنی چون پشیمان نباشد
به دعوی غلوّ می توان کرد امّا / ز دعوی چه حاصل چو برهان نباشد
چنان گنج کی در چنین کُنج افتد / گدا پیشه را جایِ سلطان نباشد
دلا از تو تا با تو باشد پشیزی / رهت در مقاماتِ مردان نباشد
مباش ایمن از نفس معذور باشی / که آخر ز دشمن هراسان نباشد
ز صورت برون شو که مجموعِ معنی / دگر باره هرگز پریشان نباشد
معاذ الله ار علّتِ جهل داری / که این درد را هیچ درمان نباشد
نزاری فدایِ رهِ دوست کردن / کم از نیم جانی فراوان نباشد
ندانی [که] با دوستان دوستان را / به یک جان سخن بل به صد جان نباشد


 شمارهٔ ۴۹۳

در مذهبِ ما کعبه و بت خانه نباشد / اندیشۀ خویش و غمِ بیگانه نباشد
هر کس روشی دارد و رایی و مرادی / ما را به جهان جز غمِ جانانه نباشد
آخر برِ ما آی که خلوت گهِ سیمرغ / آسوده تر از گوشۀ می خانه نباشد
می بر تنِ ناپاک حرام است بلی تو / با اهلِ صفا خور که حرامانه نباشد
با ما سخن از چنگ و دف و مطرب و می گوی / نه وعظ که ما را سرِ افسانه نباشد
ظاهر همه در مسجد و باطن به خرابات / مردان نپسندند که مردانه نباشد
گویند که دیوانه ببوده ست نزاری / این راز کسی داند و دیوانه نباشد
از غایتِ [حبّ است] وگرنه نظرِ شمع / بر کشتنِ بی حاصلِ پروانه نباشد


 شمارهٔ ۴۹۴

شرابِ تلخ هنی تر ز انگبین باشد / به خاصه کز کفِ سروِ سمن سرین باشد
نه در بهشت شراب است و شاهدست اینک / شراب و شاهد ازین خوب تر همین باشد
حریفِ مجلسِ ما بین به نقد و نسیه مگو / که در بهشت تماشایِ حورِ عین باشد
مدار چشمِ ریاضت ز ما برایِ بهشت / مگر برای بهشتی که در زمین باشد
بهشتِ مکتسبی گو خدا بدان کس ده / که شکر و منّتِ او را به جان رهین باشد
مرا بس است که حالی علی المراد به نقد / شرابکی مُعَد و یارکی قرین باشد
به صدق گفتم و دانم حسود خواهد گفت / که مذهبِ حکما بر خلافِ دین باشد
ولی مرا چه غم است از عدو که بد گوید / بگوی گو روشِ عاشقان چنین باشد
صراطِ عشق سپردن به پایِ اعما نیست / کسی نگفت که کژ دیده راست بین باشد
درین مقام نگنجد قدم گران جان را / وگر مثل به محل هم چو انگبین باشد
طریقِ عشق نشاید به چشمِ شک بردن / مگر کسی چو نزاری علی الیقین باشد


 شمارهٔ ۴۹۵

مردِ دنیا نه اهلِ دین باشد / بدگمان منکرِ یقین باشد
عارفان ساکنِ خرابات اند / هم چو گنجی که در زمین باشد
هر که مست آمد از شرابِ الست / ابدا دایما چنین باشد
مستی و بی خودی کند پیشه / کارِ شوریدگان همین باشد
در سرایِ مجاز نیست عجب / زهر اگر یارِ انگبین باشد
نوش بی نیش نیست در دنیا / غنچه با خار هم نشین باشد
آن سرایِ بقاست کاندر وی / مهر بی انتقامِ کین باشد
دل که باشد چو موم نقش پذیر / حلقۀ عشق را نگین باشد
سنگ را دل مخوان که سنگین دل / دومِ حارثِ لعین باشد
حالیا نقدِ وقت او دارد / هر که را هم دمی قرین باشد
دوستان را به چشمِ دل دیدن / کارِ مردانِ راست بین باشد
باز ماند ز اتّصال به دوست / هر که موقوفِ حورِ عین باشد
محو در ذاتِ دوست باید شد / تا فراغت ز کفر و دین باشد
هر کسی را تصوّری دگرست / اعتقادِ نزاری این باشد


 شمارهٔ ۴۹۶

ترا خود رسمِ دل داری نباشد / جز آیینِ جفا کاری نباشد
ازین ها به بده ما را کزین ها / که با ما می کنی یاری نباشد
مکن با اهلِ دل نا التفاتی / عزیزان را دلِ خواری نباشد
تو خود انصاف ده تا خاطرِ یار / نیازارند اغیاری نباشد
نمی دانی که اندر مذهبِ عشق / گناهی چون دل آزاری نباشد
میانِ دوستان آزار باشد / ولیکن رسمِ بیزاری نباشد
به زور و زر بر آید کارِ عاشق / نزاری را به جز زاری نباشد


 شمارهٔ ۴۹۷

خوش وقتِ کسی کو را محبوب قرین باشد / ما را بکشد باری گر هجر چنین باشد
مسکین چه کند عاشق جز دردِ دل و زاری / از دوست جدا افتد ناچار حزین باشد
ای دوست بیا بنگر تا چون منِ دل خسته / در عشقِ کسی هرگز سوزان تر ازین باشد
بر جانِ من از غمزه تا تیر روان کردی / ابرویِ کمانت را پیوسته کمین باشد
از زلفِ تو یک حلقه وز چشمِ تو یک غمزه / بر هر دو جهان ما را والله که گزین باشد
گر باز کشند از هم گیسوچۀ مفتولت / در هر شکن از چینش سد نافۀ چین باشد
من هیچ نمی گفتم گو مدّعی م بنگر / تا خوب تر از رویت بر پشتِ زمین باشد
از رویِ تو نشکیبم گر حور و پری یابم / بر کویِ تو نگزینم گر خلدِ برین باشد
فرهاد چنان شوری در داد به شیرینی / دانم که سرانجامم در عشق همین باشد
از خونِ نزاری بین خاکِ درت آغشته / تا روزِ ابد زین خون آن خاک عجین باشد


 شمارهٔ ۴۹۸

هر که را عشق هم نشین باشد / جامۀ خوابش آتشین باشد
خانه خالی که دوست ننشیند / در وجودی که مهر و کین باشد
بی نمازی بود که در رهِ عشق / التفاتش به کفر و دین باشد
دوستان در چنین بلا که منم / صبرم از دوست بیش ازین باشد
عاقبت غم در آرد از پایم / بارِ هجران اگر چنین باشد
کم ز کاهی بود به بازویِ عشق / گر همه کوهِ آهنین باشد
بر سرِ خاکم ار به رستاخیز / گذرِ یارِ نازنین باشد
بر کشد تا به آسمان فریاد / استخوانم که در زمین باشد
عزمِ غربت نزاریا نکند / هر که را مقبلی قرین باشد
بر نخیزی دگر ز خاکِ درش / اگرت بخت هم نشین باشد


 شمارهٔ ۴۹۹

فراقِ یارِ سفر کرده گر چنین باشد / هلاکِ عاشقِ مسکین علی الیقین باشد
سری به عجز نهادم به پیشِ صبر امروز / بلی قضایِ چنین روزِ واپسین باشد
به طعنه دوش به دل گفتم ای که می دیدم / ز ابتدا که سرانجامِ کارت این باشد
به هم برآمد و با من به طیره گفت خموش / که عاشق است نه عاقل که پیش بین باشد
ز دل برآمد و جان هم به دوست خواهم داد / کمالِ مرتبۀ عاشقان چنین باشد


 شمارهٔ ۵۰۰

مرا در سینه گر رازی بود هم رازم او باشد / چو با او باشد اسرارم سر و کارم نکو باشد
ترا چشمی دگر باید گر آن بینی که او بیند / ترا جانی دگر باید که آن باشی که او باشد
انا الحق گوی چون حلّاج ترکِ خویش بینی کن / برون زو هر چه خواهی دید اَز او آرزو باشد
خرابات است و مردان اند و خمّارند و خنبِ می / مناجات است و تسبیحم صراحی و سبو باشد
شش ابریشم مرا و چاریک دارد همه عالم / ممالک شش جهت دارد طبایع چارسو باشد
مرا جانی ست وآن بی من فدای دوست خواهد شد / و گر تقصیر خواهد کرد در عینِ علو باشد
ترا با این همه انکار و استکبار کاری نه / چو غیری در نمی گنجد هوایِ دوست هو باشد
گرو بپذیردم شاید وگرنه هیچ نگشاید / برایِ خود نزاری را به رویِ او چه رو باشد
چو توقیفش شود همره به مقصد ره توان بردن / وگرنه سالکان را کی مجالِ جست و جو باشد
سخن باید که جان گوید که تا در جان فرود آید / نه هم چون بلبلِ شوریده سر بی هوده گو باشد


 شمارهٔ ۵۰۱

که را طاقت امتحان تو باشد / مگر آن کسی را که آن تو باشد
چو من عاجزی مستمندی حزین را / کجا طاقت امتحان تو باشد
ترا عاشقی دین برافکنده باید / چنینی چو من کی چنانِ تو باشد
ترا پاکبازی مجرد بباید / که سر دفتر داستان تو باشد
ز دُنیی و عقبی گرفته کناری / میانِ بلا پهلوان تو باشد
به دعوی تواند برون آمدن نی / کسی خاصه کو ناتوان تو باشد
رموز تو در یافتن نیست ممکن / مگر ترجمان هم زبان تو باشد
همه عمر چیزی نگفتم نکردم / که شایسته آستان تو باشد
اگر تو نگویی نزاریِ مایی / نزاری مسکین کیان تو باشد


 شمارهٔ ۵۰۲

مرا در سینه سودای تو باشد / سواد دیده در پای تو باشد
چه می خواهی بیا بنشین زمانی / خوشا آن دل که یغمای تو باشد
اگر باشد درین عالم بهشتی / جمال عالم آرای تو باشد
چه در گنجد دگر در آشیانی / که در وی مرغ سودای تو باشد
محبت می کند یارا وگر نی / که را حدِ توانای تو باشد
نزول پادشاه و کنج درویش / چه گویی بنده را جای تو باشد
مراعاتِ دل شوریده بختی / توانی کرد اگر رایِ تو باشد
چراغ خانه جانِ نزاری / رخ آیینه سیمای تو باشد
تمنایی ست هرکس را به محشر / مراد من تماشای تو باشد


 شمارهٔ ۵۰۳

دلبر ما فرشته خو باشد / روح ما را فرح ازو باشد
دلبر ما می است می که چو روح / همه خاصیتی درو باشد
بد اگر بد خورد نباشد نیک / هرکه نیکو خورد نکو باشد
هرچه ناحق خوری حرام بود / آب رز هم چو آبِ جو باشد
یار عفریت خو چه باشد مار / دلبر ما فرشته خو باشد
سخن اینست و بس که را چندین / سر بیهوده گفت و گو باشد
توبه یارب نزاری و توبه / راست چون سنگ بر سبو باشد


 شمارهٔ ۵۰۴

به لطف تو نبود گر بسی نکو باشد / کسی نگفت که ترک فرشته خو باشد
عجایب از تو فرو مانده ام که تا شخصی / بود که اینهمه اخلاق خوش درو باشد
شمایل تو بیا گو ببین ملامت گر / اگر چو من نشود حق به دست او باشد
مرا به سنگ ملامت نمی زنند که دل / نه دل بوَد ، پس اگر بشکند سبو باشد
به چاه گویِ زنخدانت ار نگاه کنند / هزار دلشده سرگشته همچو گو باشد
اگر به دوش براندازی و نپوشانی / جهان ز نافه زلف تو مشک بو باشد
نصیب من ز تو اندیشه ای تمام بود / مرا چه زهره و یارای گفتگو باشد
نزاریا تو خود انصاف خود بده تا حیف / بود که چون تو کسی را نظر برو باشد


 شمارهٔ ۵۰۵

گر یاد کند یک شبَکم یار چه باشد / تا شاد شوم زو من غمخوار چه باشد
خندان و خرامان ز درم مست درآید / جامی دهدم زان میِ رخسار چه باشد
یک بوسه به من بدهد و جانم بستاند / هرچند که ارزان بود این بار چه باشد
گویند مرا جان چه کنی در سر کارش / مقصود تو آنگاه ز دیدار چه باشد
گر دست دهد دولت این کار برآید / در هر دو جهان خوش تر از این کار چه باشد
جان با گل وصلش [ به جز از ] خار نیاید / آنجا که گل آید عدم خار چه باشد
آنجا که بود قامت و رخسار نگارم / چه سروِ چمن یا گلِ گلزار چه باشد
جایی که کند غارت ایمان سر زلفش / چه جای چلیپا ست که زنار چه باشد
گفتم لب لعلش بگزم گر بکشندم / یا نه ببرندم به سر دار چه باشد
این قطعه [ مجازات بد ] ان آمد کو گفت / (( گر بر دل من رحم کند یار چه باشد))
باید که به گفتار نکو غره نباشی / کردار نکو باید ، گفتار چه باشد


 شمارهٔ ۵۰۶

دلم تا کی چنین دیوانه باشد / چراغ عشق را پروانه باشد
به وجهی چون سرش سودا گرفته / روا باشد اگر دیوانه باشد
به دیگر وجه رندی پاک باز است / که کنج گلخنش کاشانه باشد
جم وقتم ولی در مسند عشق / نه چون جغدم که در ویرانه باشد
کسی را دوست می دارم که با من / همیشه همدم و هم خانه باشد
مرا باید که در پیمان من یار / چو می لب بر لب پیمانه باشد
اگر خواهی که باشی پهلوانی / ز خود بگریز تا مردانه باشد
نزاری محو شو در ذرات محبوب / سخن این و جز این افسانه باشد
کسی را اقتدار عشق بایست / که چون من با خرد بیگانه باشد


 شمارهٔ ۵۰۷

مشنو که مرا جز تو یاری و کسی باشد / باتو ز جهان خوشتر گر خوش نفسی باشد
گر مار سر زلفت بر پای کسی پیچد / طاووس بهشت اینجا همچون مگسی باشد
من روی وفا از تو هرگز بنگردادم / سر در قدمت بازم گر دست رسی باشد
تا رای تو چون باشد یا روی تو چون بیند / از وصل تو در هر سر هرجا هوسی باشد
دوزخ چه و جنت که هیچ اند همه بی تو / گر بی تو بود جنت بر ما حرسی باشد
از تو همه تو باید نه جنت و نه طوبی / بیمار خسیسی کو موقوف خسی باشد
ارّان چه و شروان چه بیچاره نزاری را / از هر مژه بر رویش بی تو ارسی باشد


 شمارهٔ ۵۰۸

گر دگر باره مرا با تو وصالی باشد / خوش ملاقاتی و بس نادره حالی باشد
جان و دل همرهِ اوی‌اند مگر عرضه کند / حال مسکینیِ من گرچه محالی باشد
جز صبا معتمدی نیست که در هر سحری / بگذرد بر در و بام تو مجالی باشد
محرمی را چه شود گر بفرستی گه گه / باشد آخر که مرا از تو سوالی باشد
گر کنی سوخته ای را به سلامی دل شاد / عُهده در گردن من گرت وَبالی باشد
یک شبم بار ده و چند قدح بر سر کن / آب انگور ز دست تو زلالی باشد
پاک رو باش تو وز تهمت جاهل مندیش / کان به نزدیک خردمند خیالی باشد
حاسد و خصم بود بر عقبش بسیاری / هرکه را نادره تر حسن و جمالی باشد
روشنایی بهشت است که می افزاید / نظری پاک که بر چشم غزالی باشد
هیچ بدگوی ز ما نیک نیفتاد آری / خود در این باب نزاری زده فالی باشد


 شمارهٔ ۵۰۹

من که باشم که مرا چون و چرایی باشد / یا چه مرغم که مرا با تو هوایی باشد
شدم از دست خیال تو چو سوزن باریک / سر آن رشته هم القصه ز جایی باشد
گرنه سر در سر کار تو کنم پس دیگر / چه به تدبیر چو من بی سروپایی باشد
می نمایند به یکدیگرم از دور عوام / هرکه عاشق شود انگشت نمایی باشد
چون زبان در دهن خلق فتادم آری / برود بر سر هرکس که قضایی باشد
نشود هیچ خردمند از این سان که منم / سخره‌ء عشق مگر شیفته رایی باشد
همه تشنیع کسان بر سر می خوردن ماست / پیش ما خوردن می سهل خطایی باشد
ببرم زنگ کدورت به می از طبع فقیه / گر میان من او هیچ صفایی باشد
سر سودا زده‌ای را چو نزاری جز می / نیست ممکن که دگر هیچ دوایی باشد


 شمارهٔ ۵۱۰

ساربان هشیار و اشتر زیر محمل مست شد / کاروانی چون شتر منزل به منزل مست شد
نه غلط کردم که زیر دست و پایش هر کجا / برگذشت از خاصیت هم آب و هم گل مست شد
کیست آن خورشید در ابر عماری می به دست / کآفتاب از رشک آن شکل و شمایل مست شد
چاک زد چون دامن گل پرده اهل صلاح / کز خمار نرگسش هشیار و عاقل مست شد
بوی لیلی می کند آشفته مغز اصحاب را / عیب نتوان کرد اگر مجنون بی دل مست شد
از نسیم چین زلفش می شود بی هوش و عقل / راست چون دیوانه کز بوی سلاسل مست شد
بر نزاری گر کند آشفته رایی عیب نیست / بی دلی بر بوی گل همچون عنادل مست شد


 شمارهٔ ۵۱۱

چشمه خضر دهانی ست که جان می بخشد / روح را معجزه روح روان می بخشد
ما خرابیم و یبابیم* و مقامات کمال / به خراباتی بی نام و نشان می بخشد
با من و تو به جز از عشق بر او چیزی نیست / طاق ابرو و مژه تیر و کمان می بخشد
با من و با تو به جز بخشش او چیزی نیست / فطرت است این چه توان کرد چنان می بخشد
این نه میراث من و توست نه حق من و تو / هرچه او خواسته باشد به تو آن می بخشد
غیرتِ قدرت حق بین که عصای چوبین / می کند افعی و معجز به شبان می بخشد
هرکه افسرده عشق است از او ناید هیچ / عشق پیری ست که او بخت جوان می بخشد
دم به دم بشنو تا با تو چه می گوید عشق / نقد توفیر دهد نسیه زیان می بخشد
زین چه منت برم ای خواجه نمی خواهم اگر / به نزاری گدا ملک جهان می بخشد
اگرم بر نفس باز پسین رحم کند / کار آن است ضمان کرده امان می بخشد
در جوار خودم ار بار دهد اینم بس / خاصه خود خواجه ما گنج روان می بخشد


 شمارهٔ ۵۱۲

با دل از دست رفت و کار دگر شد / بخت ز من برشکست و یار دگر شد
روی نمود از نقاب و باز نپوشید / عهد نهان کرد و آشکار دگر شد
با دل بد عهد چون کنم که برانداخت / قاعده صلح و کارزار دگر شد
چشم خلاصی که داشتم ز بلاها / خود نه چنان بود و انتظار دگر شد
من چه کنم بر وصال یار بد آموز / کار دگر گشت و آن قرار دگر شد
بخت سرآسیمه باز شیوه دگر کرد / با من سرگشته روزگار دگر شد
نقطه پرگار انتظار بگردید / مرکز امید با مدار دگر شد
غم نخورم ار نزاریا ز زمانه / با تو چو بخت ستیزه کار دگر شد
این همه دل می کند نه بخت که با من / از سر پیمان هزار بار دگر شد


 شمارهٔ ۵۱۳

پیرانه سرم کاری پیش آمد و مشکل شد / ناچار چنین باشد هرکو ز پی دل شد
جان و دل و دین دادم بر باد ز دست دل / بنگر که مرا از دل چه مرتبه حاصل شد
من بر سر کوی او تسلیم شدم مطلق / بازش غم جان نبوَد هر مرغ که بسمل شد
با عقل همی گفتم اندیشه بهبودی / عشق آمد و بر هم زد کار آمد و مشکل شد
زین پیش ندانستم تا با که درافتادم / بر هرکه فتد کاری آنست که غافل شد
ما پرتو آن نوریم ار نه به چه ضدیت / هر کو نفس از ما زد با خاک مقابل شد
آری نفس مردان بر سدره کند جولان / تا چشم زدی بر هم حاصل همه واصل شد
گر عقل چنین باشد با نفس که در پیش است / بی واسطه‌ء اول در مرتبه عاقل شد
پس هیچ نه درپاید چون عقل تمام آید / کو کیست که نه این جا بی واسطه کامل شد
بر من به ملامت گر تشنیع زند جاهل / جهل است و گناه من در گردن جاهل شد
عقلم ز پی نسبت بیچاره نزاری را / می خواست که بستاند عشق آمد و حایل شد


 شمارهٔ ۵۱۴

من از در تو به جایی دگر نخواهم شد / به تیغ تیز ز کویت به در نخواهم شد
چنین که مستم از آن هر دو چشم مخمورت / به رستخیز قیامت خبر نخواهم شد
نظر به من کن اگر عشق پاک خواهی باخت / که من متابع کوته نظر نخواهم شد
من از حرارت شیرین چنان بسوخته ام / که بعد از این به هوای شکر نخواهم شد
پدر عتاب همی کرد کز جنون تو من / به نزد مردم عاقل دگر نخواهم شد
جواب دادم بابا مگر تو پنداری / کزین که هستم دیوانه تر نخواهم شد
گریز چون کنم از حکم اوستاد ازل / به نردبان ز برِ چرخ بر نخواهم شد
نه مرد عقلم و تحصیل عشق خواهم کرد / به قول مدعیان بی هنر نخواهم شد
ز ننگِ آن که نزاریِ عاقلم خوانند / دگر به عشق چو مجنون سمر نخواهم شد


 شمارهٔ ۵۱۵

هر دل که مقیم لامکان شد / در عالم امر قهرمان شد
فارغ ز قبول کفر و دین گشت / بیرون زحدود جسم و جان شد
او نیست ولی به حکم وحدت / هر چیز که اوست مطلق آن شد
در غیب سخن نمی توان گفت / وز غیب به در نمی توان شد
آنکس بدید بی بصر گشت / وآنکس که شنید بی زبان شد
سریست میان اهل باطن / کز عینِ عیان ما نهان شد
چون کرد ظهور در بطون باز / بر چشم عیان ما نهان شد
از ذات و صفات هرکه شد محو / مستغرق ذات بی نشان شد
گویند نزاریِ هوایی / از عقل بگشت و در هوان شد
دنیا به خران دهر بگذاشت / عیسی به طواف آسمان شد


 شمارهٔ ۵۱۶

پای هر کس که در آن سلسله‌ء مشکین شد / فارغ از قاعده و سنت اهل دین شد
نافه مشک که از باد صبا می زد لاف / چین زلف تو بدید و رخش پر چین شد
گل مگر بر رخ چون ماه تو افکند نظر / ورقش از عرق شرم و حسد پروین شد
سرو را رفتن چالاک تو خوب آمد ، گفت: / چابکی بر قد و بر قامت تو تعیین شد
دست سیمین تو محتاج نبودی به خضاب / تا چه می خواست که در خون من مسکین شد
لب شیرین تو کآفاق از او پر شور است / اضطراب دل مجنون مرا تسکین شد
علم الله که دگر طاقت هجرانم نیست / بسکه از دست تو فریاد به علیین شد
رحم کن بر من بیچاره علی رغم رقیب / از کی ات کشتن و بیداد کسان آیین شد
حاسدم گفت نزاری سخنت را اینقدر / از کجا خاست که صیتش به جهان چندین شد
گفتمش خسرو خوبان بت شکر لب من / بوسه ای داد به من زان سخنم شیرین شد.


 شمارهٔ ۵۱۷

دوست می دارم فلان را راست است آری چه شد / من شدم دیوانه ی لیلی ترا باری چه شد
من کسی را دوست می دارم که دشمن را مجال / نیست جز جان کندن و ار نیز هست آری چه شد
چون ندارد از من بی من خبر جان رقیب / گر ملامت کرد بر چون من گرفتاری چه شد
هرکه شد از بهر گل چیدن به باغ وصل دوست / سهل باشد گر بگیرد دامنش خاری چه شد


 شمارهٔ ۵۱۸

گر دلم شد مبتلای عشق عیاری چه شد / سهل باشد زین بسی بوده ست بسیاری چه شد
گل سِتانی پیشم آمد در چمن بگذشتمش / بر رهم افتاد ناگه از گلی خاری چه شد
چاره ی دیگر ندارم جز به جان کردن رجوع / جان من گر شد فدای دوست ناچاری چه شد
از دوتار زلف او ضحاک وقتم چون کنم / گر شبی در گردن من حلقه شد ماری چه شد
یار می باید که از دنیا و عقبی بگذرد / دین و دنیا ناگه ار بر هم زند یاری چه شد
تا نبینم هیچ دیگر جز دو لعل و ابرو اش / گو بزن بر چشم من از غمزه مسماری چه شد
نی محبت ز ابتدا رفته ست ای کوته نظر / زان نظر گر شد ز روی کشف اظهاری چه شد
در ازل ارواح را بوده ست با هم یک نظر / غافل است از سوز ما افسرده را باری چه شد
گر اناالحق گفت هم خود گفت کو دیگر کسی / صورت حلاج را کردند بر داری چه شد
بر نزاری گر خطا بینان ملامت می کنند / عاشقم عاشق صواب این دیده ام آری چه شد
بندگیِ شاه را اقرار کردم باری چه شد / حاسدم بر جهلِ خود کرده ست اصراری چه شد


 شمارهٔ ۵۱۹

مقری صبوح کرده بر مناره شد / آوازه منادیِ او بر ستاره شد
در داد الصلات که هان ای صبوحیان / خیزید هین که دور حریفان سه باره شد
از بس که می کشند ز پس قاضی و خطیب / دستارهای سد چله شان پاره پاره شد
شب از پی پیاله و روز از پی خمار / این در جوار حیله و آن در غراره شد
قاضی معاف شد به قراتمغه از قلان / مقری به آل تمغا وضع از شماره شد
ضرب اصول محتسب و لحن دل گشای / در گوشِ هوش اهل طرب گوشواره شد
وا حسرتا که گردن و گوش صلاح و خیر / از شومی عوانان بی طوق و یاره شد
صدری معظم است و امیری ممکّن است / هر خر بطی که بر دو رکابی سواره شد
آری به اختلاف زمان از مدار چرخ / بسیار یک سواره امیر هزاره شد
دیریست تا خدنگ مرا از کمان کام / بیرون ز شستِ حیله و بازوی چاره شد
از جمع ضد خویش خرد را نزاریا / باید ضرورتا ز میان بر کناره شد


 شمارهٔ ۵۲۰

چو ماه از گنبد خضرا برآمد / به عذرا از درم عذرا برآمد
عرق بر خرمن ماهش نشسته / چو شبنم برکنار کوثر آمد
فرو هشته دو گیسوی مسلسل / که هر یک زان کمند دیگر آمد
در آن گرمی ز تنگی دهانش / نفس پیچیده از حلقش برآمد
گرفتم برکنارش تنگ اگرچه / میانش در کنارم لاغر آمد
ببوسیدم بنا گوش چو سیمش / عجب کز سیم بویِ عنبر آمد
بدو گفتم عجب می دارم الحق / که یادت از من غم پرور آمد
به من گفت ای فلان از فرط مستی / جهان گویی مگر بر تو سرآمد
بحمدالله فراغت داری از من / که یک جامت به صد جان خوش تر آمد
به سر در پاش افتادم که زنهار / سر شوریده از خوابم برآمد
نزاری هم مگر بینی به خوابش / به بیداری که را کی باور آمد
محال عقل باری نیست مارا / که کس را نیم شب در بر خور آمد


 شمارهٔ ۵۲۱

مرا که جان به دهان از فراق یار برآمد / هزار بار فرو شد هزار بار برآمد
چه می کنم ز چنین روزگار بی تو دریغا / که در فراق ز جان و دلم دمار برآمد
دلم ز مهر و وفا رفت خانه خانه هم چون مهر / وفا ندید بسی گرد هر دیار برآمد
کنار تا به میان چون برآمده ست ز چشمم / که از میان تو شوری هزار بار برآمد
گره گره شود از خونِ بسته دل ریشم / نفس نفس که ز حلقم به اضطرار برآمد
فرو شده ست مرا خار عشق بر رگ جانم / دمار از رگ جانم ز خار خار برآمد
اگر برآمد خار از کنار یاسمن تو / بدیع نیست که گل هم ز نوکِ خار برآمد
بلای عشق تو ما را کمند عشق به گردن / برهنه کرد و به بازار روزگار برآمد
نه هم نزاری مسکین به بحر عشق فرو شد / که چون نزاری از این دست صدهزار برآمد


 شمارهٔ ۵۲۲

از این حیات چه حاصل که در فراق سرآمد / بیا که جان نزاری ز اشتیاق برآمد
سر چه داری و رایِ کجا ، که از سر رحمت / نیامدی به سرم باز و وعده ها به سر آمد
نیازمندی جانم به التقای جمالت / ز هرچه شرح توان کرد و وصف بیشتر آمد
چه ابتهال و تضرع به حق نمودم و کردم / هر اجتهاد که در وسع و طاقت بشر آمد
چه سود جهد چو دولت مساعدت ننماید / به هرچه فال زدم قرعه شیوه‌ء دگر آمد
ز عمر و عیش ندارم نه لذتی و نه ذوقی / چنین بود چو نحوست به روزگار درآمد
نظر به وجهه نکردم به روی کار چه گویم / که هرچه با سرم آمد ز آفت نظر آمد
به هرکجا که نشستم برایستاد خیالت / ز هر طرف که برفتم غم تو بر اثر آمد
گر التفات نمایی همین بس است که گفتم / بیا که جان نزاری ز اشتیاق برآمد


 شمارهٔ ۵۲۳

هین که هنگام نای و نوش آمد / بلبل مست در خروش آمد
آتش عشق گل درو افتاد / همه اعضای من به جوش آمد
باد چون هدهد سلیمان شد / باغ چون قصر سبز پوش آمد
با زبانی کشیده همچون تیغ / سوسن آیا چرا خموش آمد
در میان های خواب بیداری / دوش ناگه به من سروش آمد
گر نزاری مست لایعقل / باز چون عاقلان به هوش آمد
مگر آواز بلبلان سحر / وقت قدقامتش به گوش آمد


 شمارهٔ ۵۲۴

باز پیرانه سرم واقعه یی پیش آمد / با که گویم که چه پیشِ من بی خویش آمد
رفته بودم پس کار خود و دل بنهادم / ناگهم واقعه‌ ای صعب چنین پیش آمد
عشق با شاهدِ سلطان سر ظالم زینهار / این بلایی ست که پیش من درویش آمد
غافل از غمزه طمع در لب شیرین کردم / بدل نوش علی رغم دلم نیش آمد
مرغ زیرک مثل است اینکه به حلق آویزد / مرهم صبر مداوای دل ریش آمد
چه کنم چاره همین است که تسلیم شوم / مرهم صبر مداوای دل ریش آمد
بی غم عشق نبوده‌ست نزاری آری / عاشقی مذهب و شوریدگی اش کیش آمد


 شمارهٔ ۵۲۵

ساقیا خیز که گل باز به بستان آمد / بلبل مست دگر باره به دستان آمد
می بگردان که برین تشت نگون سار فلک / دم به دم چون قدح دور تو گردان آمد
در چنین دور به بستان رو با خانه میا / تا نگویند که خود باز به زندان آمد
سبزه بر آب روان باز بدان می‌ماند / که خضر باز سوی چشمه حیوان آمد
مرده با خویش عجب نبود اگر وقت بهار / از خروشیدن مرغان سحر خوان آمد
این بخوری ست که بر مجمر عطار افتاد / یا نسیمی ست که از روضه رضوان آمد
روی کُهسار چنان است که کس پندارد / بر سرش برگ گل و لاله چو باران آمد
هر جواهر که بپرورد و نهان کرد فلک / از دل کوه مگر بر زبرِ کان آمد
بعد از این تو سپری پیش نظر قایم دار / برکش از غنچه بادام که پیکان آمد
وقت عیش است در اطراف گلستان که سحاب / راست چون طبع نزاری گهر افشان آمد


 شمارهٔ ۵۲۶

چنانت دوست می دارم که جانم بر دهان آمد / نگفتم با کس این معنی که تا جان بر زفان آمد
چه سودا پخته ام شبها که روزی در میان آیی / جگرها خورده ام تا با تو حرفی در میان آمد
چه محنت ها که مجنون برد و برنا خورد از لیلی / به حیرت هم چنین رفتیم و بر ما بیش از آن آمد
اگر خسرو نیاز آرد حرارت با شکر باشد / وگر شیرین ترش گوید رطب با استخوان آمد
غلام قامت آنم که گر بخرامد از خجلت / به سر در پایش افتد سرو چون در بوستان آمد
در فردوس بگشادند و ره دادند پنداری / که چندین حور روحانی ز جنت در جهان آمد
نظر پوشیده می دارند معصومان مگر زیرا / مرا باور نمی باشد که با دل برتوان آمد
پدر می گوید ای فرزند دل را بازخوان ، کبکی / که صید باز شد هرگز دگر با آشیان آمد
نزاری گوهر خاطر نثار اهل دل کردی / چو شیرین گفته‌ای داری که هم پیوند جان آمد
گر از خود گفتمی لابد سخن را علتی بودی / به تکلیفش نیاوردند کان جا هم چنان آمد


 شمارهٔ ۵۲۷

جماعتی که به اصرار جهل منسوبند / مثال شب پره از آفتاب محجوب‌اند
جمال یوسف در سَترِ غیب پوشیده / جهانیان همه در انتظار یعقوب‌اند
کسان که خیر ز دنیا و آخرتشان نیست / که محو مطلق در عین ذات محبوب‌اند
مثال شیفتگان آهن است و مغناطیس / به حکم جاذبه بی اختیار مجذوب اند
مقلدان که به رای و قیاس مغرورند / اگرچه دعوی غالب کنند مغلوب‌اند
کسان که سرزنش بی دلان کنند چرا / به ترک عیب نگیرند از آنکه معیوب‌اند
چنان که سرّ نبوت به سحر شد منسوب / محلّ راز به انواع زرق منسوب‌اند
چنانکه عاشق و معشوق هر دو یک روی‌اند / به وحدت ازلی طالب‌اند و مطلوب‌اند
نزاریا متصرف مباش در ابداع / اگر چنانکه همه زشت ار همه خوب‌اند
برو ز کیسه اینان مجوی نقد ، الوقت / مخالفان مثل تازیانه و چوب‌اند


 شمارهٔ ۵۲۸

محققان که ز خُم‌خانه ی ازل مست‌اند / نخست نیست بباشند و بعد از آن هستند
روندگان حقایق برسته‌اند از خود / که هم ز گام نخستین به دوست پیوستند
ز پا فرو ننشینیم تا به دست آریم / بسا که بیهده برخاستند و بنشستند
به میوه زان نرسیده دست بدبختان / که شاخ نیک بلند ست و عاجزان پست‌اند
گره از آن نگشادند باز از این رشته / که هر گروه دگر صورتی دگر بستند
سر مقام نداریم و فارغیم ز گنج / بسی چو ما ز چنین کُنج ها برون جستند
به نزد ما چه خطا توبه‌ء مزلزل را / هزار توبه محکم درست بشکستند
بیا به کوی خرابات عارفان را بین / به می نشسته و هر یک دو جام بر دست اند
شراب شوق بخورند و مست لایعقل / چنان شدند که از هر دو کون وارستند
نزاریا ببُر از خود که بت پرستیدن / به مذهب من از آن به که خویش بپرستند


 شمارهٔ ۵۲۹

مگر صبا به فلانی سلام ما برساند / که راز ما نکند فاش چونکه نامه بخواند
به قاصدی چه توان گفت خاصه قصه دری / که گر به کوه بگویم ز غصه خون بچکاند
کسی که درد جدایی ز دوستان نکشیده ست / هنوز تا نکشد قدر اتصال نداند
اجل کجاست که بر جان ما زند به شبی خون / مرا ز خویشتن و خلق را ز من برهاند
مرا مگوی پدر کز حبیب باز ستان دل / بلی که جان بدهم نیز اگرچه دل بستاند
محبتی که موکد بود میان دو مشفق / هنوز بعد قیامت هزار سال بماند
ضرورت است که فرزند پند بشنود آری / ولی قبول پذیرفتن ای پدر نتواند
ترا فراغت و مارا درون سینه جراحت / به تیر غمزه‌ء شوخی که از سپر بجهاند
کسی که دل به جگر گوشه ای نداد حیاتش / حرام باد که عمری به هرزه می گذراند
کنار دوست کسی را میسر ست گرفتن / که دامن از همه آلایش غرض بفشاند
ضرورت است نزاری جفای دوست کشیدن / چو سایه بر عقبش میرو ار ز پیش براند


 شمارهٔ ۵۳۰

چه خواهی دید جز خود را گرت در پیش بنشاند / به چشم خود کسی او را تواند دید نتواند
خیال محض می دانی چه باشد ، خویشتن بینی / نمی داند که نادان است و پندارد که می داند
در آن معرض که مردان خدا بین اند خودبین را / به یک جو بر نمی آید اگر صد جان برافشاند
ارادت چیست تسلیم و مسلم کیست ؟ مستغرق / به طوفانت دهد تسلیم و وز تکلیف برهاند
در آن کشتی نشین یارا در آن دریای بی پایان / که نه بیمش ز طوفان است و نه موجش بگرداند
نه بر ساحل نه بر دریا قضا دیگر نخواهد شد / توکل بر خدا چون ناخدا کشتی فرو راند
ز کثرت در گذر ار نه ابالیس از تو نشکیبد / به رغبت جان بده ار نه عزازیل از تو بستاند
من و تو مشترک باشد موحد کی شود مشرک / مگر وقتی که لوح من علیها فان فرو خواند
اگر خواهی که جمله حشر و نشر بشناسی / نزاری را طلب تا او قیامت با تو بشناسد


 شمارهٔ ۵۳۱

کسانی که ما را ندانسته اند / زبانها به ما درکشانسته اند
دورویی حوالت به ما می کنند / عداوت بدانجا رسانسته اند
ندانسته ای آنکه مردان حق / تصرف در اکوان توانسته اند
ز هر دو جهان سوزناکان عشق / دل و جان خود را رهانسته اند
چه گویی در ایشان که رخش جهاد / به کون و مکان در جهانسته اند
نیارست مجنون به خویش آمدن / مرا هم ز من واستانسته اند
عفاریت اگر آدمی صورتند / حقیقت به مردم نمانسته اند
بگو بال منکر برون آورند / خیالی که در سر نشانسته اند
نزاری به مقصد کسانی رسند / که مقصود خود را ندانسته اند
منه بر عنان گروهی عنان / که بیهوده مرکب دوانسته اند


 شمارهٔ ۵۳۲

سر به سر رازی که با من گفته اند / با که بر گویم که مردم خفته اند
پاک بازان خانه ی وهم و خیال / پاک کردستند و بیرون رفته اند
بنگه دیوانگان عشق او / زان سبب در هم دگر آشفته اند
رغم جانان راست کین افسردگان / جام جان پرور به کف بگرفته اند
دولت باقی به مبطل کی دهند / بر مغیلان نسترن نشکفته اند
با کسی چون بازگویم کاولیا / راز پنهانی زخود بنهفته اند
همچو حلاجند بر دار قبول / هرکه را در ابتدا پذرفته اند
گوهر اسرار دور کشف را / هم به الماس نزاری سفته اند


 شمارهٔ ۵۳۳

دامن چشمانش آلودست خونی کرده اند / یا مگر دوشینه تا وقت سحر می خورده اند
بر جمالش نقطه ای دیدم عجب آمد مرا / تا چرا بر روی خورشید آن سیاهی کرده اند
گفتم آن خال سیه بر روی خوبت چیست؟ گفت: / دانه فلفل ز هندستان به روم آورده اند
رویش ار در خط شود روزی عجب نبود از آنک / چشمه خضر است در تاریکی اش آورده اند
غمزه مستش ببین خون به ناحق ریخته ست / ور نداری باور اینک شاهدان در پرده اند
در تماشاگاه جان جز قامت چالاک تو / راستی حرفیست کز لوح ازل بسترده اند
احتمال طعنه یابد کرد از دشمن که دوست / غم نخواهد خورد اگر آسوده ور آزرده اند
عاقلان کردند بر مجنون در آن عهد اعتراض / بعد ازین دیوانه ی عاقل بدو بسپرده اند
من چو مجنون گر نظرگاهی به دست آورده ام / هر زمان بر خون من دعوی به قاضی برده اند
گر زیان در سینه ی پر آتش من می کنند / باش گو آنها که شنعت می کنند افسرده اند
شد دلم چون جوز مهر ماه گندم گون دوست / بیشتر شیرین زبانان اندک اندک مرده اند
چون نزاری مهره مهر وفاداری که باخت / تا بساط حسن خوبان در جهان گسترده اند


 شمارهٔ ۵۳۴

عاقلان بسیار از من احتراز آورده اند / پیش از این اکنون همان آوازه بازآورده اند
احتراز از خلق برامرست انکاری صحیح / کس نمی داند که از فطرت چه راز آورده اند
هر کسی را هست بازاری و قدر و قیمتی / نیست آن نقدی که اینجا بر مجاز آورده اند
در میان نامرادی هست رازی سر به مهر / کان نهان از گرد نان سرفراز آورده اند
خلق نازک معده را چون طاقت این نقد نیست / لاجرم بر راز دانا احتراز آورده اند
ناشناسان هر کس از رای و توان خویشتن / ابلهانه قصه ای دور و دراز آورده اند
ترک آنها کن که می آرند پیش بت نماز / سجده آنجا کن که بت را در نماز آورده اند
آفرین بر همت آزادگان کز ابتدا / بر خلاص خویشتن خط جواز آورده اند
این همه حوران فردوسی به صحرای جهان / از برای عارفان پاک باز آورده اند
نیست شو در خود نزاری ترک سوز و ساز کن / کفر و دین را از برای سوز و ساز آورده اند
محو می باید شدن در دوست چندین قصه چیست / جان در این منزل ز بهر دلنواز آورده اند
بنده بخشایا به مردانی که وقف امتحان / سر برون از پای مال حرص و آز آورده اند
بی سر و پایی تهی دستم نیازم در پذیر / خود تهی دستان به درگاهت نیاز آورده اند


 شمارهٔ ۵۳۵

ساکنانی که قدم در ره مقصد زده اند / دست در دامن اولاد محمد زده اند
ساکن خطه خاکند ولی از ره قدر / خیمه بر طارم این سقف زمرّد زده اند
در نظرشان نرود دنیی و عقبی جز دوست / گره عهد برین عزم موکد زده اند
گر سر کثرت اشغال ندارند رواست / باده در مجلس عشاق مجرّد زده اند
بانگ وحدت چو نزاری به جهان در دادند / وین منادا ز پی ملک مخلد زده اند


 شمارهٔ ۵۳۶

بیار باده و ما را ثلاثه ای در بند / که عزم توبه نداریم بعد از این یک چند
بساز مطرب مجلس اساس خوش عملی / که من نمی شنوم قول هزل دانشمند
حریف اهل تکلف نی ام که ایشان را / حجاب عقل نماید به ذوق چون گل و قند
ز زاهدان مقلد ببر گرت باید / که عمر خوش گذرانی به لولیان پیوند
غلام مجلس بربط زنان شنگولم / که همچو چنگم در گردن افکنند کمند
مرا حریف مخالف ز پرده عشاق / چنان بساخت که در پرده عراق افکند
چو چشم بد بکنیدم ز روی نیکو دور / گرم بر آتش سوزان نهند همچو سپند
هنوز ترک نصیحت نمی کند پدرم / چه می کند پدر مشفق از چنین فرزند
مرا غرض دف و چنگ است و رقص بذله و نای / ز لولیان دگرم هیچ نامده ست پسند
نه مرد صحبت اهل دلست گر زاهد / به دیدنی چو نزاری نمی شود خرسند


 شمارهٔ ۵۳۷

مکر و تزویر به هم در بستند / به ستم توبه ما بشکستند
من به اسلام ندارم ایمان / اگر این قوم مسلمان هستند
تا ببرند سر توبه ی من / گردنی چند به هم بر بستند
گردن شیر ژیان زیر کنند / که قوی سرکش و بالادستند
نه همین قوم زمستان در کوی / از بس افراط و ورع می جستند
عیب شوریده سران می جستند / دل صاحب نظران می خستند
همه در جهل چو عالی علم اند / گر به معنی چو مقصر پستند
خویش را محتسبی ساخته اند / روز هشیار و همه شب مستند
گر در آیند به بت خانه عشق / چو نزاری همه بت بپرستند
رند و زاهد همه یکسان بینند / عارفانی که ز خود وارستند


 شمارهٔ ۵۳۸

یاد یارانی که با ما عهد یاری داشتند / برشکستند از وفاداری و باد انگاشتند
حق حرمت حق عزت حق نان حق نمک / جمله ناحق بود پنداری همه بگذاشتند
خود وفا در اصل گویی بود معدوم الوجود / بر صحیفه چرخ این صورت مگر بگذاشتند
تا مرا سرسبز می دیدند در بستان جاه / چون کدو در دوستی گردن همی افراشتند
تا خزان طالعم شد از نحوست برگ ریز / روی همچون باد شبگیری ز من برگاشتند
کی بود در استحالت استقامت لاجرم / پس محقق شد که مبطل را محق پنداشتند
دانه امیدشان در خوید و خرمن بر نداد / زان که با ما تخم عهد بی وفایی کاشتند
از سر حسرت نزاری همچنین می گوی باز / یاد یارانی که که با ما عهد یاری داشتند


 شمارهٔ ۵۳۹

هزار بار از آن بهتری که می گفتند / خنک وجود کسانی که با غمت جفتند
نه آدمی که دوابند راستی آنها / که این جمال بدیدند و در نیاشفتند
به جای دیده ی ما بوده ای که نادیده / زمین به یاد تو یاران به دیده می رفتند
تو بر حریر بیاسوده فارغی ز آن ها / که با خیال تو تا روز بر زمین رفتند
نه مفلسند کسانی اگر چه بی درمند / که گنج مهر تو در کنج سینه بنهفتند
عجیب داشتمی پیش از این که عقلم بود / ز عاشقان که نصیحت نمی پذیرفتند
هنوز در حرم عشق پای ننهادم / که شهر بند وجودم ز عقل بگرفتند
میان طایفه ی عشق رمزها باشد / که عاقلان به سر وقت آن نمی افتند
نزاریا غزلی باز گوی کین همه گل / برای بلبل توحید عشق بشکفتند


 شمارهٔ ۵۴۰

از مبادی که مرا سر به جهان در دادند / هیچ شک نیست که بی فایده نفرستادند
جام و جان هر دو ز یک میکده همره کردند / عشق و می هر دو به من ز اول فطرت دادند
دولت راه روانی که رسیدند به عشق / شادی جان کسانی که به من دلشادند
حکم لشکر کش ارواح مبدل نشود / تا در آن تفرقه هر کس به کجا افتادند
ما چه دانیم که بر ما چه قلم رانده اند / ظاهر آنست که در باطن ما بنهادند
آفرینش چو برینست ز مبدای وجود / بنده لاله رخانم که چو سرو آزادند
گرنه از بهر جگر خوردن و جان کندن ماست / امهات این همه دل درد چرا می زادند
عاقلان در پی لیلی صفتان مجنوند / عاشقان بر لب شیرین سخنان فرهادند
زاهدان در خبرند از من و یاران که چو من / مست از رایحه راحِ کدیر آبادند
طاقت بار ملامت نبود هر کس را / خاصه قومی که درین مرتبه بی بنیادند
مظلم ام روز منم وای بر آن ها فردا / مَثَل تخته و شاگرد و سر استادند
تو و خلوتگه احباب علیرغم عدو / باده پیمای نزاری دگران بر بادند


 شمارهٔ ۵۴۱

دکانِ رازِ من گویی به سر بازار بنهادند / مرا با یار پنداری خلافِ یار بنهادند
چو با او در نمی‌گنجد جز و من کیستم باری / ز گردن در مبادی گر]د[ نان این بار بنهادند
خیال و عقل و وهم و دانش و بینش اگر زین پیش / مجالی داشتند اندر دماغ این بار بنهادند
نمی‌بارم بگردیدن ز حال خود که بنیادم / ز بدوِ آفرینش هم برین هنجار بنهادند
کسی را نیست از رویِ حقیقت بر کس انکاری / که داند تا چه در هر دل ز نور و نار بنهادند
من ار بی طاقتی کردم چنین آمد تو رحمت کن / که در جنبِ گناه خلق استغفار بنهادند
اگر طاقت ندارم در فراقِ دوست معذورم / سرِ بی‌چارگی این‌جا چو من بسیار بنهادند
چه سنجد قطره‌ای در معرضِ دریایِ بی‌پایان / ولی در پهلویِ یک برگِ گل صد خار بنهادند
اگر چه آفتابِ عشق از کونین می‌تابد / ولی در فطرتِ هر ذرّه صد دیدار بنهادند
به باغی مشتبه کردند خلدِ جاودانی را / گروهی منظرِ خاطر ازین پندار بنهادند
بهشتِ عدن خواهی نیست دیگر جز رضایِ او / همه تنزیل و تاویل از پیِ این کار بنهادند
بهشت ای یار اگر هشت است و گر و هشتاد پنداری / دو عالم از برایِ یک دلِ بیدار بنهادند
محبت در میانِ دوستان پیوسته خواهد بود / بنایِ آفرینش گرچه ناهموار بنهادند
بلی در کثرت وحدت یکی غیرست و دیگر او / اگر غیرت برم شاید که با اغیار بنهادند
نزاری هم تو بوده‌ستی که پیشِ خود براستادی / ندانستی حجابی هست چون دیوار بنهادند
برو در عالمِ کثرت به حلاّجی مکن دعوی / که اسرارِ انا الحق بر فرازِ دار بنهادند


 شمارهٔ ۵۴۲

مرا به دردِ دل از دوستان جدا کردند / چه بد که با منِ درویشِ مبتلا کردند
به دل جدا نتوان کرد دوست را از دوست / که دوستان را یک دل ز ابتدا کردند
ز فرطِ حسنِ دل‌آویزِ خوب‌رویان بود / جماعتی که تقرّب به انزوا کردند
به هرزه واسطه دردِ من چرا گشتند / خلافِ قاعدهء اهلِ دل چرا کردند
ز طرّه‌هایِ پریشان به یک کرشمهء حسن / هزار شیفته آشفته تر ز ما کردند
کمر به بندگیِ دوست بر میان بستم / عوام پیرهن سَتر ما قبا کردند
جهول ترکِ من و مایِ خود نمی‌گیرد / که هم به رای و قیاسِ خود اقتدا کردند
به نیم جو غمِ دنیا و آخرت بر من / بهشت و حور گرفتم که پر بها کردند
دو وجه لازم حال‌اند انتظار و فراق / که پشتِ طاقتِ صبر و خرد دو تا کردند
هزار بار برانداخت خان و مانِ ورع / ستیزهء عقلا عقل را فدا کردند
به دوست گفت نزاری شبی به وجهِ سوال / که در جنود مرا با تو آشنا کردند
جواب داد که آری مرا نمی‌دانی / که عشق را متصرّف نه عقل را کردند
چو عقل و نفس بدیدند در بدایتِ کار / که حال چیست سبک ترکِ ماجرا کردند
ورایِ عشق و فرودِ خرد چه می‌خواهی / ترا میانهء این هر دو کون جا کردند


 شمارهٔ ۵۴۳

هر چند که می حرام کردند / رمزی‌ست که در کلام کردند
امّا چه کنم اگر حلال است / می خوردن اگر حرام کردند
با ما سخن از مبادیِ کون / در کُن‌فیکون تمام کردند
گر زان که حلال نیست باده / از چه لقبش مدام کردند
چون صورت جان بدید در جام / زان نسبت جم به جام کردند
در حک بدید احمدِ جام / زان ___ به جام کردند
چه جام و چه جم برو که رندان / سلطانان را غلام کردند
بر سر کردند جام و جان را / سکرانِ علی‌الدوام کردند
صیدِ من و ما شدی نزاری / مردان کم ننگ و نام کردند
اسرارِ بهشت و دانه آدم / صید از من و از تو دام کردند
لا حول مگو اگر ملایک / بر تو هر دم سلام کردند
گر تو نه تو ای سر نهادی / بر سجدهء تو قیام کردند


 شمارهٔ ۵۴۴

جماعتی که محبت ز فطرت آوردند / شرابِ شوق به جامِ یگانگی خوردند
عدو مبین که یکی‌اند جمله در توحید / بدان دلیل که فرمان‌برانِ یک مردند
تو نیز سجدهء بت کن به طوع اگر بینی / که اقتدا به کنشت و کلیسیا کردند
ازین گروه کسانی شدند سویِ بهشت / که سایه بر سرِ طوبا به حسن گستردند
به چشمِ خوار مبین جانبِ عزیزانی / که دایگانِ ازل‌شان به عشق پروردند
مسیحِ دور کمال‌‎اند در سلوک چو خضر / نشسته ساکن و در بر و بحر می‌گردند
امیدِشان نه به درمان و بیمِ‌شان نه به درد / نه کس ز خویش نه خویش از کسی بیازردند
سموم شوق نیفتاد در فسرده‌دلان / چو سوزِ عشق ندارند خام و دل سردند
نزاریا به تکلّف طریقِ عشق مرو / که طالبانِ بقا سالکان پُر دردند
اگرچه محتملِ کَون و کثرتِ عددند / چو بنگری به حقیقت به ذاتِ او فردند


 شمارهٔ ۵۴۵

یا خود همه کس فتنهء بالای بلندند / بر عادتِ من چون گران مولعِ قندند
ای شمعِ جهان‌سوز به رغبت نظری کن / با جانبِ جمعی که بر آتش چو سپندند
از خیمه برون آی و ببین منتظران را / دیوانه و عاقل زچپ و راست که چندند
دانند که بودن نه صلاح است و نیارند / از پیش تو رفتن که گرفتار کمندند
حیف است که این روی به هرکس بنمودی / تا بی‌نظران نیز نظر بر تو فکندند
گویی همه سحر است سراپای وجودت / کز دستِ تو خلقی به سراپای به بندند
این است قیامت که بگفتند و بدیدیم / گو خلق ببینند گر از ما نپسندند
یوسف چو ببینی نکنی عیبِ زلیخا / ای مدّعی آخر ز سرت دیده نکندند
یاران و رفیقانِ سفر بیش مگریید / بر من که بر آشفتنِ دیوانه بخندند
با خلق مگویید کنون جز سخنِ دوست / گرهم چو نزاری همه کس دشمنِ پندند
ای باد پیامی ببر از ما به قهستان / کایشان به فلان جای گرفتارِ کمندند


 شمارهٔ ۵۴۶

آن‌ها که به دوست راه دارند / اسرارِ نهان نگاه دارند
در سیر و سلوک شرطِ عشّاق / آن است که سر به راه دارند
بی‌دوست اگر دمی برآرند / آن دم سرِ هر گناه دارند
هر جا که روند دوستان‌اند / دانی به چه داغِ شاه دارند
مشهور بود جنودِ ارواح / پیوسته از آن سپاه دارند
کردند به ترک‌ ترکِ دنیا / زان ترک چنین کلاه دارند
بر ترکِ حطامِ نام [و ناموس] / سد محضر پرگواه دارند
آن‌جا که به عرصۀ مظالم / فریاد به دادخواه دارند
آن روز مگر تو را نزاری / از هاویه در پناه دارند


 شمارهٔ ۵۴۷

حور چشمان ملایک منظرند / آن که بر عذرا دل از ما می‌برند
زین هوس ناکان‌ِ تر دامن چو گل / نیستند این‌ها گروهی دیگرند
می از آن خم‌خانه کایشان می‌کشند / پس بدان پیمانه کایشان می‌خورند
شوق می‌آرند و حالت می‌کنند / روح می‌بخشند وجان می‌پرورند
عقل را از خانه بر در می‌نهند / پرده ناموس و نامش می‌درند
نفس را دستار در گردن‌کشان / از سر بازار بر می‌آورند
پارسایان را خراباتی کنند / گر شبی بر خیل ایشان بگذرند
در حریم راستانِ پاک‌باز / اهلِ دل إلّا به حرمت ننگرند
بر کمالِ حسنشان صاحب‌دلان / چون نزاری هر زمان واله‌ترند


 شمارهٔ ۵۴۸

این حوریان مگر ز سماوات می‌رسند / یا خود ز خیل خانۀ جنّات می‌رسند
گویی مگر گریخته‌اند از بهشتِ عدن / مستعجلان ز بهرِ ملاقات می‌رسند
یا از برای طوف به دنیا درآمدند / یا از پیِ وفورِ مهمّات می‌رسند
نی‌نی قرینه‌ای دگرست این سئوال را / مهمانِ ما ز محضِ کرامات می‌رسند
بسیار برده‌ایم به حاجت نیازِ خویش / بر موجبِ قبولِ مناجات می‌رسند
ما خود به حقِّ خود برسیدیم و لا محال / با حقِّ خود به وجهِ مکافات می‌رسند
هر قوم را که می‌گذرانند ازین مقام / قومی دگر ز عالمِ طامات می‌رسند
آری چنین بود که بدایات دورها / با سر برند چون به نهایات می‌رسند
اوّل ز لااله به ألّا الله آمدند / از نفی بگذرند و به اثبات می‌رسند
ماییم و پیرِ خویش و خراباتِ عاشقان / هم عارفان به سرِّ خرابات می‌‌رسند
آن‌ها که در بدایتِ فطرت بمرده‌اند / مشکل به زندگی‌ِ قیامات می‌رسند
نی مشکلاتِ سرّ و علن می‌کنند حلّ / نی در رموزِ بحثِ مقالات می‌رسند
در ذاتِ دوست محو شو آخر نزاریا / هم ذاتِ کامل‌اند که در ذات می‌رسند


 شمارهٔ ۵۴۹

آن کدام‌اند و کیان‌اند و کجا می‌باشند / کز خرد دور و برانگیخته با اوباش‌اند
گرچه آزرده و رنجور شود دل‌هاشان / از جفای دگران سینۀ کس نخراشند
برِ این کِشته گر ابلیس خورد گر آدم / هم‌چنان مجتهدان دانۀ خود می‌پاشند
گر به دربانیِ دل نصب شوی قانع باش / ماه و خورشید در این پرده‌سرا فرّاش‌اند
نیست با مردمِ نادان سخنِ منکر حق / که ندانی که گدایانِ خدا قلّاش‌اند
خویشتن را ز خدا دان و منافق بشمار / اغلب اربابِ حقایق به جهالت فاش‌اند
واعظ آن است که اثبات کند نفیِ وجود / گز ز من راست بپرسی دگران فحّاش‌اند
صلح کرده‌ست و سپر بر سرِ آب افکنده‌است / با نزاری همه زان در جدل و پرخاش‌اند


 شمارهٔ ۵۵۰

گر همه عالم به بد گفتن زبان در من کشند / من چه غم دارم اگر با من خوش‌اند ار ناخوش‌اند
خودپرستان می‌رمند از ما که ما مَی می‌خوریم / ز آدمیّت‌شان نصیبی نیست یا مستوحش‌اند
این همه شوریدگی و مستی و دیوانگی / جرعۀ جامی است کز مبدایِ فطرت می‌چشند
اهل کثرت غافل‌اند از خلد و غافل از بهشت / وز حسد فی‌الجمله باری در میان‌ِ آتش‌اند
در میانه هیچ‌نه خود را همه پنداشتند / حسرتا غبنا که این مشتی گدا سلطان‌وش‌اند
تا کدامین قوم را بینند در توحید محو / آن گروه‌اند از همه عالم که در غلّ و غش‌اند
گفته‌اند این کز پریشانی چه غم مجموع را / پای‌مالان را چه نقصان گر بر ایشان بر کشند
زهره را باری بر انجام‌دوست می‌دارم دگر / هیچ‌ دیگر نیست با سیّارم ار هفت ار شش‌اند
خوب‌رویان را برای عاشقان آورده‌اند / دل به ایشان می‌دهم الحق که زیبا و کش‌اند
گیسوان‌شان بین که پنداری کمند رستم‌اند / ابروان‌شان بین که پنداری کمانِ آرشند
من نمی‌دانم نزاری را چه سودا در سرست / این همی‌دانم که مستان محقّق بی‌هُش‌اند


 شمارهٔ ۵۵۱

عشق چون ره بزند عقل چه تدبیر کند / مهر چون کم نشود سوز چه تقصیر کند
گم شده یوسف و یعقوب به بیت الاحزان / هم دم و هم نفس از ناله شبگیر کند
جهد کردیم و هم آخر متغیر گشتیم / آری از حکم خدا جهد چه تدبیر کند
دی دل سوخته را دیدم و پرسیدم از او / محض تحقیق همین است که تقریر کند
گفتم ای سوخته دل چیست که با ما کردی / گفت من هیچ نکردم همه تقدیر کند
رفع دیوانگی ما نتوان کرد به عقل / یا به زنجیر که نه عقل نه زنجیر کند
توبه کردیم به صدق دل یک تا محکم / نه مزور که به دل توبه ز تزویر کند
هر که را رغبت سودا چو نزاری باشد / عشق بستاند و جان بدهد و توفیر کند


 شمارهٔ ۵۵۲

شب هجران که دلم نوحه گری ساز کند / با خیالت گله هجر تو آغاز کند
آنچنان زار بگریم ز پریشانی دل / که اجل تا به سحر صد رهم آواز کند
ای بسا فتنه که از چشم تو در آفاق است / تو چه کردی همه آن خانه برانداز کند
محرمت کردم و انگشت نمایم کردی / بی دل آنکس که تو را معتمد راز کند
با تو در باخته ام بود و وجود و سر خویش / بازی چست چنین عاشق جان باز کند
گر نزاری ز تو لافی زند آن عین خطاست / او چه مرغی ست که بر شاخ تو پرواز کند


 شمارهٔ ۵۵۳

اگر وصال تو دفع مفارقت نکند / زمانه ریش دلم را معالجت نکند
هزار سال وصال از تصوری که مراست / کرای یک دم روز مرافقت نکند
مکن به خون من بیگناه سعی که یار / به قتل یار موافق مبالغت نکند
به حسن غره مشو با شکستگان آن کن / که ایزدت به قیامت مطالبت نکند
مپوش روی ز صاحبنظر که او خود اگر / حرام باشد هرگز مشاهدت نکند
بود که شاهد پاکیزه روی با درویش / به یک دو بوسه سزد گر مضایقت نکند
خلاف اهل نظر گفته اند اهل صلاح / فرشته دیو صفت را متابعت نکند
اگر خلاف نمودی به خوب رویان میل / نظر بدوختمی تا مطالعت نکند
نزاریا نظر بی غرض کنی که خدای / همین گناه کسی را مؤاخذت نکند


 شمارهٔ ۵۵۴

در سرم شوری تقاضا می کند / رغبت دیوانگی ها می کند
من نمی دانم چه دارد در حساب / راز پنهان آشکارا می کند
می نماید روی و می پوشد جمال / امتحان است این که با ما می کند
عشق یعنی پادشاه ملک و دین / حکم بر اعضا و اجزا می کند
رازدار خاص سلطان ستر او / زهره کی دارد که پیدا می کند
خویشتن پوشیده می دارد ز خلق / وان نه بر تقلید و عمیا می کند
هر که دارد سینه پرگوهر مقام / چون صدف در قعر دریا می کند
پای در ره نه نزاری مردوار / استعانت حق تعالی می کند
هیچ کس هرگز به خود کاری نکرد / ورکند کاری از آنجا می کند


 شمارهٔ ۵۵۵

تو را عشق اگر رهنمایی کند / ز پیوند عقلت جدایی کند
همه استحالت صلاحی دهد / همه استفادت خدایی کند
ز عقل درونت خلاصی دهد / که او حکم های ریایی کند
بیاموزدت پس بیاندازدت / فریبت دهد خودنمایی کند
وگر قول کردی و یابد قبول / به تدبیر در سست رایی کند
وگر اندک اندک ز تو زلتی / تولد کند حق ستایی کند
چو ره بازیابد به حل و به عقل / جهانگیری و کدخدایی کند
چو درماند از جمله تدبیر و رای / حریصت چو سگ بر گدایی کند
از او آشنایی چنان کن قیاس / که بیگانه را آشنایی کند
اگر نه نزاری شوریده را / چرا هر زمان پیشوایی کند


 شمارهٔ ۵۵۶

مکن چندین ملامت ای خردمند / من دیوانه را بگذار در بند
زمام عقل من در دست عشق است / رضا از بنده و حکم از خداوند
نمی دانم گناه خویشتن را / دلی دارم به جانان آروزمند
جفا بردن ز نیکوروی تا کی / تحمل کردن از بدگوی تا چند
چه می خواهی ز من ای مرد عاقل / نمی دانی که مجنون نشنود پند
منه ساقی دگر بر آتش تیز / بپرس از سوز عشق ای یار مپسند
به پاکانت کز این آلایشم پاک / ولی باور نمی دارند سوگند
سری دارم سبک چون باد صرصر / غمی دارم گران چون کوه الوند
چو سایه بر اثر می بایدم رفت / که با خورشیدم افتاده ست پیوند
اگر بر گریه ی زار نزاری / به شوخی ناسپاسی میزند خند
چه شاید کردن آن را کش خبر نیست / ز سوز مادران کشته فرزند


 شمارهٔ ۵۵۷

مجاوران صوامع مگر نمی دانند / که ساکنان خرابات عشق مردانند
قلم به حرف خطا می کشند در قومی / که بر جریده محصول حاصل ایشانند
بهشت و دوزخ ایشان حضور و غیبت اوست / اگر نه غافل از اینند و فارغ از آنند
رحیق و کوثر و حور و قصور و طوبی را / به یک نظر بدهند و غنیمتی دانند
چه حاجت آتش دوزخ که خویشتن از دوست / به اختیار بسوزند اگر جدا مانند
مجاهدان مترصد نشسته اند که جان / فدای دوست چو فرمان دهد برافشانند
فغان ز قصه زرّاقیان زهد فروش / جهود باشم ار آن کافران مسلمانند
برون نه از حد هستی و از وجود قدم / که بازماندگان خویشتن پرستانند
نزاریا بده انصاف خود چه می دانی / که گر تو خود بدهی ورنه از تو بستانند


 شمارهٔ ۵۵۸

به قول نکردی وفا چنین نکنند / شدی به شعبده در خون ما چنین نکنند
گنه به جانب ما می نهی و عهد وفا / به قصد می شکنی ماجرا چنین نکنند
خلاف صلح کنی و به عذرخواه عتاب / بهانه دگر آری صفا چنین نکنند
روا مدار ستم بر ستم نیفزایند / مکن مکن که جفا بر جفا چنین نکنند
مرا به کام حسود ای عزیز خوار مکن / به دوستی که نداری روا چنین نکنند
در وصال به رویم مبند و فرمان بر / که با شکسته دلان دلبرا چنین نکنند
چه واجب است مکافات مستحق کردن / سزای رحمت و عفوم چرا چنین نکنند
دل شکسته خود در تو بسته ام زنهار / مبر ز من که جزای وفا چنین نکنند
جفا و جور کنی بر نزاری مسکین / مکن چنین و بترس از خدا چنین نکنند


 شمارهٔ ۵۵۹

خوش وقت حال زنده دلانی که با تو اند / وه وه کمال زنده دلانی که با تو اند
هجران بسوخت ما را در غیبت شما / طوبی وصال زنده دلانی که با تو اند
هر کو نمی شود متصور نفوس را / غمگین زوال زنده دلانی که با تو اند
بی تو حرام محض بود هر چه خواه باد / الا حلال زنده دلانی که با تو اند
پیوسته در مقابل چشمی برون نه ای / هیچ از خیال زنده دلانی که با تو اند
بسیار باز جست سکندر ولی نیافت / آب زلال زنده دلانی که با تو اند
ممکن نمی شود که توان کرد شرح داد / وصف جلال زنده دلانی که با تو اند
با رب بده نزاری شوریده را به لطف / خو و خصال زنده دلانی که با تو اند


 شمارهٔ ۵۶۰

مرا تا با تو افتاده ست پیوند / نه در گوشم نصیحت رفت نه پند
دلم بر می جهد هر لحظه از جای / به دیدارت چنانم آرزومند
ندارم صبر اگر باور نداری / بگیر اینک بیا دستم به سوگند
که نه رسم محبت من نهادم / برفته است از ازل حکم خداوند
ز بام آسمان استاد فطرت / برآمد دیر تا این تشت بفکند
دلم چون است در سوگ وصالت / چو مادر در فراق کشته فرزند
اگر در زجر می کوشید هر بار / فراق این بارم از بنیاد برکند
هزاران چشمه از چشمم روان است / که سنگین تر غمی دارم ز الوند
دهانی دارم از هجران به تلخی / چو حنظل از لبی شیرین تر از قند
خدایا ناسپاسی نیست لیکن / ندانم هجر تا کی، صبر تا چند
بر آتش باد جانش کز تعصب / نمک بر ریش مجروحم پراکند
نباشد جان مشتاقان بی دل / ز جانان بیش از این مهجور خرسند
نزاری را تویی جان گرامی / تن بی چاره بی جان بیش مپسند


 شمارهٔ ۵۶۱

که دیده ست چشمی که دریا بود / همه گرد دریا ثریا بود
که دیده ست بحری که پیرامنش / مزین به لولوی لالا بود
محیطی که قعرش نباشد پدید / در او مردم دیده پیدا بود
گرین است پیدا بیا گو ببین / که نبود محیطی چنین یا بود
منم آن که پیوسته از آب چشم / چنین فتح بابم مهیا بود
به چشمی چنین جز به دیدار دوست / میسر نباشد که بینا بود
دلی دارم از آب زر ناشکیب / ولیکن در آتش شکیبا بود
که دیده ست آخر نشانی چنین / که هم آب و آتش به یک جا بود
کسی را که بر شمع رخسار دوست / زده در سر آتش ز صهبا بود
اگر ملک رومش مسلم شود / چو پروانه فارغ ز پروا بود
چو پروانه بشکفت اگر پر بسوخت / برین شمع پروانه عنقا بود
که شمع فلک در شبستان عشق / سرآسیمه پروانه آسا بود
ز ما هیچ ناید بلی هیچ کم / مگر خاطر دوست با ما بود
مرا نیست با بود و نابود کار / نزاری طفیل تولا بود
بگویید تا سر اسرار من / رموز محقق معما بود


 شمارهٔ ۵۶۲

نزاری که نیازش به اهل راز بود / چه گونه توبه کند ور کند مجاز بود
چو من کسی که بود می پرست و شاهدباز / مرا قبول نباشد که توبه باز بود
مگر که دیده بدوزی ز روی خوب ار نه / نظر نظاره کند تا دو دیده باز بود
به هر کجا بخرامد تذرو رفتاری / همای خاطر من بر قفا چو باز بود
بر آبگینه دردم هنوز باقی هاست / چو با صفا نبود توبه بی نماز بود
روا بود که چو من خمری خراباتی / ز مجلس می و مطرب در احتراز بود
به کعبه قبله کند منزوی برای نماز / ولیک قبله آزادگان نیاز بود
شبان تا به سحر محتسب چه می داند / که دوستان را با دوستان چه راز بود
اگر به مرتبه سلطان شود نزاری عشق / چو حاکم است همان بنده ایاز بود


 شمارهٔ ۵۶۳

مهر تو ای یار بی وفا همه کین بود / عهد تو و قول استوار همین بود
چشم تو ما را به غمزه در غلط افکند / گر چه دلم بر خلاف عهد یقین بود
زلف تو ما را به دام فتنه گرفتار / کرد سزای دل فضول من این بود
از تو طمع داشتم وفا و ندیدم / حکم ز مبدا مگر چنان نه چنین بود
وایه ی ما با زمانه راست نیامد / کوشش مقسوم آسمان و زمین بود
باز گشادم شبی کمند دو زلفش / در خم هر یک هزار نافه ی چین بود
سلسله در پای و طوق عشق به گردن / هم چو دل من هزار گوشه نشین بود
چشم وفا داشتن از آن صنم ای دل / جهل نخستین یار و عقل پسین بود
شادی وقتی که در برابر رویش / ساغر می بر کفم چو ماء معین بود
شکر نکردی نزاریا که چه شب ها / تا به سحر با تو آفتاب قرین بود
یاد شبستان او که رشک تراز است / یاد گلستان او که خلد برین بود


 شمارهٔ ۵۶۴

کی به عشق افسرده اولی کی بود / خام را این سوز یعنی کی بود
گر ترا عین الیقین حاصل شود / با منت من بعد معنی کی بود
عقل را در آفتاب امتحان / طاقت نور تجلی کی بود
خویشتن بینی و لاف معرفت / هر دو با هم این چه معنی کی بود
نور شمع و ظل شب در خاصیت / مختلف در چشم اعمی کی بود
تا نگیرد ترک استحرام لاف / رجعت مولی به مولی کی بود
منکران را طاقت اقرار نیست / در اوابی هم خودآری کی بود
هر عصایی نیل نتواند کشافت / هر شبانی حد موسی کی بود
کی بود سوز نزاری خام را / در یهودا صدق عیسی کی بود


 شمارهٔ ۵۶۵

بیا که مهر تو با جان ز جسم ما برود / محبت ازلی کی چنین ز جا برود
میان اهل صفا گر ز آه خشم و عتاب / کدورتی بود آن هم به ماجرا برود
به دست عقل نباشد زمام عقل آری / حجاب عقل شود عشق تا قضا برود
شکایتی که مرا از تو و تو را از ماست / همان به است که آخر کنیم تا برود
تحمل سخنت می کنم به دیده ی سخت / که سست عهد بود هر که از جفا برود
هزار بار منادی به شهر دردادم / که خاک بر سر آن کز سر وفا برود
تو جمع باش که این خسته پریشان حال / به سر به پیش تو آید اگر به پا برود
چو قادری چه توان، اختیار باید کرد / اگر هزار جفا بر سر از شما برود
ز اعتقاد نزاری به صد پریشانی / نعوذ بالله اگر هرگز این صفا برود


 شمارهٔ ۵۶۶

مرا که خون دل از دیده همچو آب رود / چه گونه بر مژه ممکن بود که خواب رود
دلم بر آتش و خوناب از دو دیده روان / غریب نیست که خوناب از کباب رود
برفت عقلم و از من به خشم سر برتافت / چو دلبری که ز دلداده ای به تاب رود
چه می رود مثلا بر وجود من ز فراق / همان که بر قصب از فعل ماهتاب رود
کنار من چو شفق غرق خون شود هر شام / که آفتاب جهان تاب در نقاب رود
حیات جان من از عکس روی خورشید است / از آن چو ذره به دنبال آفتاب رود
درین طلب که منم عاقبت هلاک شوم / چو تشنه ای که به جهد از پی سراب رود
هزار خون به ستم کرده را کفارت بس / که در وجود روانم درین عذاب رود
محبت تو نزاری چنان موکد نیست / که نقش از ورق جان به هیچ باب رود


 شمارهٔ ۵۶۷

هیچم غم تو از دل پر خون نمی رود / سودای لیلی از دل مجنون نمی رود
مهرت ز سینه تا نفسی خوش برآیدم / بسیار جهد کردم و بیرون نمی رود
افسانه ها که بر سر دل می کنم ولیک / دردی ست در دلم که به افسون نمی رود
از چشمه های چشم من اندر فراق تو / شب نیست تا به روز که جیحون نمی رود
در محنت فراق تو هم چاره ای به صبر / می رفت پیش ازین ولی اکنون نمی رود
هرچ از تو بر سرم برود تن بداده ام / خاطر به جور با تو دگرگون نمی رود
هم زاریی به حق بر و عجزی نزاریا / با روزگار زور مکن چون نمی رود


 شمارهٔ ۵۶۸

ای دل به اختیار تو کاری نمی رود / کاری به اختیار تو باری نمی رود
می بایدم که با تو قراری رود به صبر / با صبر هیچگونه قراری نمی رود
پر شد کنار تا به میانم ز آب سر / خود در میان حدیث کناری نمی رود
گفتم در این میانه مگر با کنار دوست / کاری رود نمی رود آری نمی رود
گفتم ز حال خویش کنم عرضه شمه ای / بختم نکرد یاری و یاری نمی رود
در هیچ گوشه نیست که بر سدره نیاز / از سوز سینه ناله زاری نمی رود
گر صد هزار جان برود در مصاف عشق / بر خون کس حساب و شماری نمی رود
گفتم نزاریا نروی در محیط عشق / رفتی و زورقت به کناری نمی رود
خو کن به نامرادی و تن زن به عاجزی / اکنون که بر مراد تو کاری نمی رود


 شمارهٔ ۵۶۹

قضای عشق چو نازل شد احتراز چه سود / چو دل برفت مراعات دلنواز چه سود
به پای آبله نتوان ره دراز برید / چو قاصر است معانی سخن دراز چه سود
چو ترک جان نتوان گفت عشق نتوان باخت / نگفته اند که با روی دوست ناز چه سود
چو عشق مملکت جان و دل به هم برزد / به هرزه تعبیه عقل چاره ساز چه سود
نه دیده بان وجود است دیده غماز / ولی چو یاور دزدست دیده باز چه سود
مراد حج تو ای دل نیازمندی توست / چو قبله بازندانی ز بت نماز چه سود
نزاری از بگدازد مرا ز یار چو زر / خلاص روی ندارد ز بس گداز چه سود


 شمارهٔ ۵۷۰

قضا ز عشق چو نازل شود گریز چه سود / دلم مکابره از دست شد ستیز چه سود
به گریه گر چه مدد می دهد بسی چشمم / چو دیده می رود از اشک لاله ریز چه سود
مگر به وقت کند دوست رحمتی ور نی / چو شد عظامم در خاک ریز ریز چه سود
به صبر وعده دهد ناصحم نمی دانی / که خفتگان عدم را ز رستخیر چه سود
چو نقد عشق نزاری به دار ضرب رسید / پس از مبالغت عقل خاک بیز چه سود


 شمارهٔ ۵۷۱

چون نه با مایی اگرچه خاص ما رایی چه سود / خاص ما را باش اگر نه زان که با مایی چه سود
سال ها کردم شکیبایی و هم سودی نداشت / گر نخواهی رحمتی کردن شکیبایی چه سود
گفته بودی روی بنمایم دمی امّا چرا / بعد از آن کز جان برآیم روی بنمایی چه سود
رحم کن بر جانِ من جانا که وقتِ رحمت است / چون ز رحمت در گذشتم رحم فرمایی چه سود
آبِ رویم در وفایِ خاکِ کویت باد شد / پس مرا بر خاکِ کویَت بادپیمایی چه سود
گفتم آخر هم به دانایی سری بیرون برم / چون غلط پنداشتم با عشق دانایی چه سود
چون شدی در آتشِ هجران نزاری سوخته / گر به جایِ آب خون از دیده بگشایی چه سود


 شمارهٔ ۵۷۲

ما را نه ممکن است که از تو به سر شود / گر حکمِ آفرینشِ عالم دگر شود
آرام نیست یک نفسم در فراقِ تو / صبرم میسّر از تو دریغا اگر شود
گر جرمِ آفتاب بپوشد شگفت نیست / از دودِ آهِ من که به بالایِ سر شود
نامِ تو بر زبانِ قلم می دهم برون / بگذار تا سرم به سرِ خامه در شود
هر جان که دل به ابرویِ هم چون کمان دهد / باید که پیشِ تیرِ ملامت سپر شود
کو همّتی که بر شکند از وجودِ خویش / تا قصّۀ مطوّلِ ما مختصر شود
می بایدم که محو شوم در کمالِ دوست / زان پیش تر که مدّعیان را خبر شود
جانم در آرزویِ جمالت ز بس شتاب / هر دم گمان برم که ز قالب به در شود
تا پس نه دیر زود در اطرافِ کاینات / حسنِ تو هم چو نامِ نزاری سمر شود


 شمارهٔ ۵۷۳

هیچم دلِ شکسته موافق نمی شود / خود هیچ هفته نیست که عاشق نمی شود
چندان که پند می دهمش تا شود صبور / البتّه ناشکیب موافق نمی شود
چندان که بیش تربیت و جهد می کنم / باری برون ز پیشِ عوایق نمی شود
این یک دقیقه هست که کس در زمانه نیست / تا مبتلا به قیدِ علایق نمی شود
یک نکتۀ دگر که پسندِ سلوک نیست / هر کو جهان نمایِ خلایق نمی شود
وین مشکل است نیز که طالب به هیچ وجه / خرسند بر نصیبۀ سابق نمی شود
عذرا نمی شود ز بلا هیچ کس برون / تا قیدِ دامِ عشق چو وامق نمی شود
القصّه خرقه پوش نباشد چو بایزید / تا پس روِ ولایتِ صادق نمی شود
مردانه برشکن ز دو عالم نزاریا / دنیا و دین حجابِ محقّق نمی شود
از گوشت پاره ای چه شکایت کنی مگوی / هیچم دلِ شکسته موافق نمی شود


 شمارهٔ ۵۷۴

خوشا که عید به ما وعدۀ وصال دهد / نمازِ شام افق مژدۀ هلال دهد
غلامِ همّتِ آنم که چون بدید هلال / پیا پی ام دو سه ساغر میِ زلال دهد
می ای به ساغرِ سیمین نه حّدِ من باشد / رهینِ منّتم ار نیز از سفال دهد
وجودِ من چو درختی ست در سراچۀ خاک / که آبِ تلخِ رزش قوّتِ نهال دهد
پس از مجاهدۀ روزه محتسب وقت است / که ترکِ درّه و آمد شدِ محال دهد
فراقِ باده به سی روز آن قفا دادم / که روزگار مگر در هزار سال دهد
ببین چه مایۀ دیوانگی ست گرسنگی / که خاطرِ عقلا را زجان ملال دهد
کسی به پایِ ریاضت بر آسمان نرسد / و گر مثل چو زمین تن در احتمال دهد
زوالِ عمر و کمالِ بقا به طاعت نیست / به بخششیست که توفیقِ لایزال دهد
نزاریا مده از دست جامِ مالامال / جهان مخور که فلک زود پای مال دهد
صبوح محضِ فریضه ست خاصه در شبِ عید / چنان که وقتِ نمازت فراغِ بال دهد


 شمارهٔ ۵۷۵

از یارِ خشم کرده نشانم که می دهد / یا ز آن ز دست رفته عنانم که می دهد
یارم ز دست رفت به دستانِ روزگار / از دستِ روزگار امانم که می دهد
از من به گوشِ او که رساند حکایتی / مُزدش به خیر باد زبانم که می دهد
تحسینِ اشکِ دّرِ یتیمم که می کند / انصافِ چشم ِاشک فشانم که می دهد
تا شرح دادمی به قلم قصّۀ فراق / کاغذ به دستِ جان و جنانم که می دهد
تا از طبیبِ درد بپرسم دوایِ دل / تسکینِ اضطراب ندانم که می دهد
ای کاش دانمی ز که نالم کجا روم / دادِ نزاری از که ستانم که می دهد


 شمارهٔ ۵۷۶

آهِ ندامت ز شیخ وشاب بر آید / آری چندان که آفتاب بر آید
عشق دمی در دمد به صورِ محبّت / بو که سرِ خفتگان ز خواب برآید
از جگرِ منتظر نوایرِ حسرت / در جسدِ آلِ بوتراب بر آید
هیچ نمانده ست کز خزاینِ ظالم / بانگ به تاراجِ انقلاب برآید
برقِ محبّت محیطِ عقل بسوزد / آتشِ عشق از میانِ آب برآید
صاعقۀ عشق اگر شود متواتر / دود ازین تودۀ خراب برآید
حاسد اگر قرعه یی زند به تفال / در حقِ او آیۀ عذاب برآید
در حقِ ما هر که بد سگالد و گوید / روزِ مکافات از ثواب برآید
آتشِ آهم اگر به دیر درافتد / دود ز خُم خانۀ شراب برآید
ما و خراباتِ عشق رغمِ عدو را / جان ز تنش تا به تفت و تاب برآید
مجلسِ ما خوش تر از بهشت که هر دم / حوروشی دیگر از نقاب برآید
پیشِ رباب از فراقِ دعد بنالد / زاریِ زیرش چو از رباب برآید
بخت دگر باره گر دری بگشاید / کامِ نزاری ز فتحِ باب برآید
آری اگر فطرتش مناسبِ حال است / دعوتِ مظلوم مستجاب برآید
دولت اگر خود مساعدت نکند هیچ / فتنه ز تسکین به اضطراب برآید


 شمارهٔ ۵۷۷

قیامت از جهان باری برآید / چنین سرو ار به گلزاری برآید
نقاب از روی اگر خواهی برانداخت / ازین آشوب بسیاری برآید
مرا گویند بی کاری مکن پیش / بکوشم هم مگر کاری برآید
چو سوزن شد وجودم در خیالش / ز پایم عاقبت خاری برآید
امیدی نیست سوزن را که روزی / سرش از حبیبِ دل داری برآید
چه کم گردد ز دل داری که باری / دمی گردِ دلِ یاری برآید
چه خواهد کرد جز تسلیم مظلوم / اگر دستِ ستم گاری برآید
به هر کویی که بگذشتم رقیبی / به رویم هم چو دیواری برآید
نظر بر ماهِ تابان گر فکندم / به چشمم آدمی خواری برآید
نزاری حاجتی داری به زاری / نکو زن فال گو آری برآید
شبی گر در کنارم آرم میانش / همه امیّدِ من باری برآید


 شمارهٔ ۵۷۸

آخر شبِ جدایی روزی مگر سرآید / وان آفتابِ وصلت از جانبی برآید
تو سر کشیده و من طوقِ وفا به گردن / ساکن که اسبِ حسنت ناگه به سر درآید
ای سروِ باغِ جانم بخرام تا به بستان / کز قامتِ بلندت خم در صنوبر آید
درمان چه می کند دل درد از تو راحت آمد / مرهم چه می نهد جان زخم از تو خوش تر آید
در عشق مردِ صادق هم چون خلیل باید / تا وقتِ آزمایش آتش برو برآید
آن جا که بی محابا تیرِ بلا روان شد / مردی تمام باید تا در برابر آید
ای پای مال کرده بی خود نزاری ات را / آری چو بر سر آیی باشد که بر سر آید


 شمارهٔ ۵۷۹

هیچ باشد که سفر کردۀ ما بازآید / به جفا رفت همانا به وفا باز آید
ترسم آن تُرکِ ختایی به خطا میل کند / چون ختایی ست نباید به خطا بازآید
شرمم آید ز خیالش که به کس در نگرم / مُهر بر دیده و دل دارم تا بازآید
نامه ای از دلِ پردرد روان خواهم کرد / تا مگر حاجتم از راه روا بازآید
دستِ امیّد به دامانِ سحر باید زد / برم ار یار بیاید به دعا بازآید
صبحدم دوشی پیامی به صبا دادم و رفت / انتظارست که هر لحظه صبا بازآید
چند بر آتشِ محنت جگرم خواهد سوخت / بو که آبی به رخِ دولتِ ما باز آید
دولت از فضلِ خدا یافته بودم چو برفت / چشم دارم که هم از فضلِ خدا بازآید
چند گویم که نزاری ز فلان باز آمد / به کجا رفت نزاری و کجا باز آید


 شمارهٔ ۵۸۰

نشسته ام مترصّد که یار باز آید / قرارداد مگر به قرار بازآید
چو حلقۀ کمرش در میان کنم دستی / گر به وعدۀ بوس و کنار باز آید
مگر موافقِ بختم شود چو اخترِ سعد / خلافِ قاعدۀ روزگار بازآید
رقیب مانع او شد ولی مگر هم زود / چو بگذرد دیِ هجران بهار باز آید
اگرچه دیر شد از رفتنش ولی دارم / امّیدِ آن که پس از انتظار باز آید
یکی چو با شۀ حسنش شکارگر نبود / اگر به جکسۀ بختم هزار بازآید
بگو به یارِ سفر کرده ای صبا زنهار / به خونِ ما نخورد زینهار بازآید
هنوز بر پیِ دل می روم ز بی کاری / بدان امید که روزی به کار باز آید
رباب وار کشم گوش مالِ دعدِ فراق / مگر به چنگِ نزاریِ زار بازآید
دلی پر از گله دارم ز دوستانِ دو روی / تهی کنم اگرم رازدار بازآید


 شمارهٔ ۵۸۱

زهی مراد اگر از دست رفته بازآید / به دست وانۀ امّیدِ من چو بازآید
ستیزِ عیب کنان را وفایِ عهد کند / خلافِ مدّعیان را به صلح بازآید
مرا ز من بستاند زبس که بنوازد / خیالِ او چو به بالینِ من فراز آید
عذابِ روزِ قیامت همین بود که دلم / هزار بار به جان از شبِ دراز آید
اگر به بت کده ای در شود عجب نبود / که پیشِ او هُبل از طاق در نماز آید
گل از طراوتِ رویش خجل شود در باغ / چو سروِ قامتِ حسنش در اهتزاز آید
از آن گروه که هم راه و هم وثاقِ وی اند / مسافرانِ دگر را هزار ناز آید
به کاروان گهِ حسنش چو خیمه بیرون زد / رقیب ره ندهد هر که بی جواز آید
یقین که زود به بی گانگی بر آرد سر / کسی که هم رهِ او از سرِ مَجاز آید
برون شوش ز بلا جز همین نمی دانم / که اعتراض نیارد در احتراز آید
به بد دلی نتوان بر بساطِ عشق نشست / مگر در اوّلِ این باخت پاک بازآید
خلاصم از غمِ او بی خودی ست شادیِ آنک / مرا صباح به یک چاره چاره ساز آید
علاجِ دردِ نزاری همین و هیچ دگر / نیازمند به درگاهِ بی نیاز آید


 شمارهٔ ۵۸۲

آن بر شکسته از ما باشد که باز آید / این جا دری گشاید آن جا رهی نماید
ما منتظر نشسته برخاسته قیامت / روزی که بار باشد بر ما که در گشاید
هی هی چه گفته آخر با دوست در حضورم / آن جا که دوست باشد چیزی دگر نباید
دنیا و آخرت را بر هم زدیم کلّی / چیزی نمانده این جا حاسد چه بر فزاید
تسلیم شو محقّ را پرهیز کن ز مبطل / بی گانه چون برن شد خانه کیا درآید
این کار را بباید گُردی و پهلوانی / نازک مزاجِ بد دل تسلیم را نشاید
منکر مباش چندین گر در مقامِ وحدت / دوشیزه یی چو مریم روح اللّهی بزاید
نَبوَد شگفت اگر چه بد گو نکو نگوید / عادت بود که عقرب بر سنگ می گزاید
شوریدنِ نزاری چون بلبل است عمدا / کز فرطِ شوق چندی بر گل بُنی سراید
دو کَون در برابر یک ذرّه یی نسنجد / آن جا که غمزۀ او ما را ز ما رباید


 شمارهٔ ۵۸۳

این چه بویی ست که از بادِ صبا می آید / وین چه مرغی ست که از سویِ سبا می آید
قاصدِ حضرتِ لیلی چه خبر می گوید / بویِ پیراهنِ یوسف ز کجا می آید
گویی این بادِ دل آویز بدین خوش بویی / از سرِ زلفِ جگر گوشۀ ما می آید
امشب ای هم نفسِ صبح گر از من پرسد / گو هنوزش نفسی هم به رجا می آید
به چه مشغول بباشم که فراموش کنم / یار و از هر چه کنم یاد که وا می آید
من بر آنم که به محشر چو بر انگیزندم / هم چنان از لحدم بویِ وفا می آید
به دو ابرویِ کمانت که به سر بازآیم / پیشِ آن تیر که از شستِ شما می آید
تلخ و شیرین که از آن دست بود فرقی نیست / هر چه احباب فرستند عطا می آید
تا به بالایِ تو در می نگرم باکی نیست / گر ز بالایِ سرم سنگِ بلا می آید
آن که مشتاقِ تو باشد اگر بر سرِ تیغ / رفته باشد چو تو گویی که بیا می آید
معتقد باک ندارد که در آتش چو خلیل / اگرش دوست بگوید به رضا می آید
مردِ این راز نبودیم ولی سنگِ نیاز / همه برپا و سرِ بی سر و پا می آید
گو سپر هم چو نزاری به سرِ آب انداز / هر که را تیرِ ملامت ز قفا می آید


 شمارهٔ ۵۸۴

ز بس که در نظرم آفتاب می آید / ز چشمِ مردمکِ دیده آب می آید
همی گذشت به تعجیل و خاطرم می گفت / فرو گریز که مستِ خراب می آید
کبوتری که نشیمن گهش هوایِ دل است / به صید کردنِ جان چون عقاب می آید
حیا نمی کند از مردم و نمی ترسد / ز چشمِ بد که چنان بی نقاب می آید
خدنگِ غمزۀ او بر دلم خطا نشود / وگر خطاست مراهم صواب می آید
دلم بر آتش و افسردگان نمی دانند / که بویِ سوختگی زان کباب می آید
فراق سخت کریه است و صبر مستعجل / متاع نازک و خر در خلاب می آید
نه سینه را به چنین روز عشق می سازد / نه دیده را به چنین دیده خواب می آید
سر و دماغِ گران جانیِ نزاری نیست / مرا که طوقِ گریبان طناب می آید


 شمارهٔ ۵۸۵

ز باد بویِ عرق چینِ یار می آید / خصوص آن که نسیمِ بهار می آید
چو سر ز جیبِ عرق چین برآورد گویی / نسیمِ خلد ز دار القرار می آید
کدام آهویِ مشکین که در رکاب ِبهار / سپاهِ تبّت و چین و تتار می آید
چه موسم است و چه معجز که مَرغ زارِ بهشت / بدین جهان ز پیِ اعتبار می آید
بهار ساقیِ بزمِ مخدّراتِ چمن / مشاطه وار به رنگ و نگار می آید
به کف پیاله و لاله گرفته می طلبد / بنفشه را که به دفعِ خمار می آید
درو دمد دمِ بادِ سَحَر به سحرِ حلال / و گرنه بید چرا مشک بار می آید
فضایِ باغ بیاراست فرشِ زنگاری / که ابر بر سرِ گل پرده دار می آید
شکوفه باز به طرفِ چمن درم ریزان / فرازِ سبزه به رسمِ نثار می آید
نثارِ موکبِ حسنِ غزال چشمان را / کم از سری بود آن هم به کار می آید
ز چنگ نیست که آوازِ زیر و زاریِ او / ز ناله هایِ نزاریِ زار می آید
در آرزویِ لبِ یارِ مهربان هر شب / ز سینه جان به لبم چند بار می آید
ز نوکِ خارِ مژه اشکِ لاله گون بچکد / چو یادم از گلِ رخسارِ یار می آید


 شمارهٔ ۵۸۶

حذر ز فتنۀ آن ترکِ مست می باید / چنان که هر که بگیرد ز دست برباید
که زهره دارد از آن سنگ دل که برباید / مگر کسی که به جان التفات ننماید
دلی به هر سرِ مویی ز زلف بر بندد / اگر گره ز کمندِ نغوله بگشاید
میانِ راه بیا تا بگیرمش دامن / به دادخواه ببینم کزو چه می آید
چو دل برفت به یک بوسه التفات کنم / و گر سرم برود نیز گو برو شاید
ز رویِ خوب چو اخلاقِ زشت قاعده نیست / بدین قدر نه بر آنم که منع فرماید
یقینم ار همه جز آبِ زندگانی نیست / به خونِ هم چو منی دست در نیالاید
به حسن غّره نباشد مگر چو می داند / که گل به باغ پس از هفته یی نمی پاید
که در زمانه بر آساید از حیات دمی / کسی که یک نفس از عیش بر نیاساید
نزاریا دو سه روزی که هست تازه بر آی / که از حیات حصولِ مرا دمی باید


 شمارهٔ ۵۸۷

ملامت نیست گر گویم مرا با دوست می باید / مگر قاضی بدین فتوا جوابی باز فرماید
چو مجنون از غمِ لیلی اگر زاری کنم زیبد / چو فرهاد از لبِ شیرین اگر شوری کنم شاید
از آن ترسم که قاضی گوید این از شرع بیرون است / بترسد او هم از طعنه درین فن سعی ننماید
به رویِ مردمان گوید که شرطِ عشق آن باشد / که هر شب دودِ حسرت تا به روز از دیده پالاید
ز پا ننشیند و بر سر زنان در شهر می گردد / به آهِ آتشین از آسمان سیّاره برباید
دمی بر وجد نجد آرد زمانی با سبع گردد / میان بر بیستون بندد کمر بر کوه بگشاید
به شرحِ عقل و قهرِ عشق پژمان است و پوشیده / که هر کو دل بداد از دست بیش از خود نیاساید
نزاری را به جز زاری نمانده ست ای مسلمانان / نزاری چون کند مسکین چو کارش بر نمی آید
مگر هم عاقبت باری به زر روزی دهد او را / بدین صیقل ز رویِ خاطرش زنگار بزداید


 شمارهٔ ۵۸۸

بی خبری گر به هوش باز نیاید / هیچ خلل در جهانِ راز نیاید
معترفم معترف که عقل ندارم / عقل پرستی و عشق باز نیاید
عقل به یاسایِ عشق زهره ندارد / هیچ کبوتر به پیشِ باز نیاید
سوخته داند نیازمندیِ عشّاق / آن که فسرده ست ازو نیاز نیاید
آتش اگر در وجودِ شمع نیفتد / مومِ بیفسرده در گداز نیاید
از منِ بیدار دیده پرس اگر امشب / بر دلِ کوته نظر دراز نیاید
کافرم از بُت ببیند ابرویِ جفتش / پیشِ وی از طاق در نماز نیاید
عیب کنند ار بنالد از تو نزاری / کیست کش از دل نواز ناز نیاید
دل به کسی داده ام که جان نبرم زو / خود به ازین جان به کار باز نیاید


 شمارهٔ ۵۸۹

خیز و به یرغو بده زود ایاغِ نبید / هین که ز اردویِ باغ ایل چیِ گل رسید
سبزه به اشجار بر حلّۀ اخضر فکند / لاله به کُهسار در چادرِ اطلس کشید
خاک مثالِ هوا غالیه فرسای گشت / باد گریبانِ گل تا بُنِ دامن درید
کلبۀ عطّار شد ساحتِ گیتی ز بس / بویِ ریاحین که باز وقتِ سحر در دمید
چارصفت کرده ام وقتِ بهار اختیار / شاهد و دیدارِ گل سایۀ بید و نبید
آن که ثباتیش هست در قدمِ ما برفت / و آن که حیاتیش هست شیوۀ ما برگزید
فرقتِ احباب عیش می برد از طبعِ ما / ورنه که کرده ست فوت صحبتِ عیشِ رغید
آن که ز غفلت نداشت دامنِ عیش استوار / بس که ز جورِ فراق دست به دندان گزید
رنجِ شبِ گور برد آن که شبی روز کرد / وان که به شب برد باز روزِ قیامت گُزید
بویِ سلامی نداد بادِ قهستانِ ما / ورنه ز ما نامه برد مرغ کزان سو پرید
پیشِ حبیب ای صبا حالِ نزاری بگو / غم که به رویش رسید خون که ز زخمش دوید


 شمارهٔ ۵۹۰

خوش آید به آوازِ بلبل نبید / سحر کاسه یی دو بباید چشید
جمادی بود گر نجنبد ز جای / که آواز بربط به گوشش رسید
دمِ نقد را دان که داند که باز / که خواهد ز ما سالِ آینده دید
چو بَر شد ز آوازِ بلبل سماع / صلاتِ مؤذّن که خواهد شنید
چو شد ممتلی مغزت از خند ریس / چنان دان که ایزد جهان نافرید
ز بالایِ منبر میِ صاف را / نباید شکستن بباید شمید
دری کان ز بدوِ ازل بسته اند / چه گویی که آن در ندارد کلید
سکندر ز ظلمت نمی رست اگر / ز آبِ خَضر جرعه یی می کشید
فرو رفت بر هرزه شوریده کار / از آن گه که گردِ جهان بر دوید
ندانست کان قطرۀ آب چیست / چو ماهی از آن آرزو می تپید
به دورِ نزاری اگر می فتاد / نمی گفت مسکین نمی آرمید


 شمارهٔ ۵۹۱

ما را به سرِ کویِ خرابات برآرید / این کارِ مهم تر ز مهمّات بر آرید
گو مدّعیان از سرِ تشنیع و شماتت / شوری ز میان خانۀ طامات بر آرید
این پیرِ ملامت زده را سلسله در حلق / خلقی ز پی اش گردِ محلّات بر آرید
و آن گه به سرِ دارانا الحق چو حسینش / بر موجبِ محضر به سجلّات بر آرید
امروز ملامت که چنین منکر عشقید / فردای قیامت همه هیهات برآرید
ای بی خبران تا به درآیید ز خلقی / یک سر به خدا دستِ مناجات برآرید
گردن مکشید از لگدِ عشق به تسلیم / وز چاهِ طبیعت سرِ مافات برآرید
از اهلِ هُدا عذرِ محاکات بخواهید / و آن گه سرِ همّت به سماوات برآرید
پایی به وفا در رهِ اخلاص بکوبید / دستی به صفا گردِ موالات برآرید
از خود به درآیید و ملاقات ببینید / تسلیم بباشید و مرادات برآرید
دست از من و ما و خودیِ خویش بدارید / دود از هبل و برهمن و لات برآرید
یا بر گهرِ سفتۀ من عیب مگیرید / یا زین دُرر را ز بحرِ مجابات برآرید
گر پندِ نزاری بنیوشید سرِ فخر / از ذروۀ گردون به مباهات برآرید


 شمارهٔ ۵۹۲

چه محنت است که در عاشقی به ما نرسید / کجا شدیم که صد فتنه از قفا نرسید
به رویِ ما همه رنجی رسید در غمِ دوست / مگر که راحتِ رویش به رویِ ما نرسید
فراغتِ دل از آن داشتیم یک چندی / که عشقِ او به سرِ جانِ مبتلا نرسید
طمع به وصلِ چو اویی حماقتی ست عظیم / که پادشاهیِ عالم به هر گدا نرسید
اگر ز عشق ملامت به ما رسد چه عجب / بلایِ سرزنشِ عاشقات کجا نرسید
ز هجر و وصل چه نقصان کمالِ مجنون را / اگر به خلوتِ لیلی رسید یا نرسید
نزاریا چو تو رفتند ره روان بسیار / که یک رونده درین ره به منتها نرسید


 شمارهٔ ۵۹۳

مرا نماز نبوده ست هوش یار به عید / بیا که وقتِ نیازست می بیار به عید
ثوابِ آخرتت را دو گانه ای بگزار / سه کاسه یی به صبوحی به من سپار به عید
شبِ برات گرفتم بهانه می کردی / چو روزۀ رمضان تا کی انتظار به عید
چرا که مست نباشم چنان که بنمایند / به یک دگر همه خلقم هلال وار به عید
کجاست مطرب و چنگ و دف این چه رسوایی ست / ازین نباشم هرگز به اختیار به عید
خطیب مست شبانه ست و مقرّی ک خاموش / ز الصّلاتِ تو کی بشکند خمار به عید
ز دستِ ساقی و شاهد نه او که شیخ اسلام / فرو برد به تبّرک می آشکار به عید
ثلاثه یی بدهش تا فرازِ منبرِ وعظ / فصاحتی کند این پیرِ شرم سار به عید
صبوح اگر چو نزاری روی به لطفِ کلام / درآمدی و بکردی شکر نثار به عید


 شمارهٔ ۵۹۴

زان گوشۀ دهن که شکر می کنی نثار / یک بوسه بی مِکاس بده جانِ من بیار
گردن مکش نغوله بده کودکی مکن / در چاشنیِ بوسه غرض نیست سر در آر
لایق بود بر آمده تا بر لبِ تو می / من هم چو چشمِ مستِ تو افتاده در خمار
کوته مدار دستِ من از لب که دور باد / گل زارِ عارضت ز زبانِ درازِ خار
نی نی که هست عارضِ تو سبزه زار جان / نه سبزه بردمد ز لبِ چشمه نو بهار
گر پرسد از تو مدّعی ای کآن خطِ سیاه / بر عارضِ تو چیست مشو طیره زینهار
گو عنبرست بر طبقِ سیم کرده حل / یا مشکِ سوده بر ورقِ سرخ گل نثار
گو گِردِ رویِ چون قمرم نقش بندِ حسن / خواهد کشید دایره یی آفتاب وار
یا شبنم است بر طرفِ برگِ نسترن / یا کوثرست و بر لبِ کوثر بنفشه زار
یا کوزۀ نبات میانِ گلاب دان / یا چشمۀ حیات سیاهیش برکنار
وین حجّت ار قبول ندارد بگو که هست / دودِ دلِ نزاریِ شوریده روزگار


 شمارهٔ ۵۹۵

باز اوفتاد در سرم از عشق خار خار / ای دل ترا که گفت سر آخر به خار خار
خاری دگر چه می کنم آخر مگر هنوز / در پایِ دل شکسته ندارم هزار خار
دارم به جایِ گل همه شب خار در کنار / هرگز کسی نکرد چو گل در کنار خار
زین پیش تر زمانه به ره بر نمی نهاد / اکنون به عکس می نهدم روزگار خار
شب هایِ تا به روز به عمدا همی کند / بر خواب گاه و بستر و بالین نثار خار
خوابم کجا که از مژه ها خار ساخته ست / تا راهِ خواب کرد چنین استوار خار
حاجت به خار نیست که در خواب گاهِ من / هر موی بر تنم شود از انتظار خار
موی از بخارِ مهر شود خار بر تنم / تا دفعِ خواب می کند از چشم خار خار
سهل است گو ز پایِ من این خار بر میار / آه ار برآید از رخِ آن گل عذار خار
مغرورِ حسن را چه عجب گر ز برگِ گل / ناگاه بر دمد از پیِ اعتبار خار
گو از شبِ ضلالتِ زلفم مده خلاص / ور نورِ دیده می خلدم گو بیار خار
جانا روا مدار که در نو بهارِ حسن / از گلسِتان رسد به نزاریِ زار خار
چو عمر صرف شد ندهد لذّتی حیات / چون عهدِ گل گذشت نیاید به کار خار


 شمارهٔ ۵۹۶

ز دوستانِ قدیمی نظر دریغ مدار / ز کویِ ما به طوافی گذر دریغ مدار
قبول کردۀ خود را به عیب باز مده / عنایتی ز منِ بی هنر دریغ مدار
مرا به رسمِ عیادت بپرس و رحمت کن / طبیبِ درد تویی گل شکر دریغ مدار
به جامِ وصل خمارِ مفارفت بشکن / ز تشنه آب وز عاشق نظر دریغ مدار
نه نامه ای نه سلامی ز دوستی اثری / نمی نمایی باری خبر دریغ مدار
نگویمت که مثالی به طم طراق فرست / سه چار حرف ز من مختصر دریغ مدار
سماعِ نالۀ من کن شبانِ تا به سحر / نگویمت که ز من خواب و خور دریغ مدار
به دوستی که به چشمِ موافقت نظری / ز دوستانِ حقیقی دگر دریغ مدار
نزاریا چه کنی دستِ ما و دامنِ دوست / ز آستانۀ تسلیم سر دریغ مدار
اگر مطالبۀ جان کند تفاوت نیست / مرادِ دوست بده ما حضر دریغ مدار


 شمارهٔ ۵۹۷

ساقیا تا خاطرم گیرد قرار / بیش تر هین هان بده کاسی سه چار
اضطرابِ خاطرِ مجروح را / جز به می تسکین نیاید می بیار
تا شود ساکن زمانی دردِ سر / دست گیرم باش یک دم پای دار
تو مرا معذور دار ار من تو را / رنجه می دارم به حکمِ اضطرار
بی قرارم از چه از بس دردِ دل / تو درین آتش ممانم بی قرار
میخِ مجلس بودن از کسلانی است / در گرانان در فرو بند استوار
از ملامت می شود مغزم تهی / با گران جان نسبتی دارد خمار
خونِ رز در گردنِ هر کس دریغ / احتراز از خونِ ناحق زینهار
می خوری چندان مخور کز دستِ عقل / جهل بستاند زمامِ اختیار
ما و می بر یادِ رویِ دوستان / با کسی دیگر نزاری را چه کار
حالیا غلمان و حوران حاضرند / بر امیدِ نسیه تا چند انتظار


 شمارهٔ ۵۹۸

به هیچ بندگیی گرچه نیستم در کار / تو شرطِ بنده نوازیِ خود فرو مگذار
ز جنسِ عیب و هنر نیست آدمی خالی / من ارچه بی هنرم هم نظر دریغ مدار
جزاین گناه ندارم که دوست می دارم / تورا و گرنه به جایِ خودست استغفار
وگر جریمه ای از بنده در وجود آمد / به زلّتی نتوان شد ز دوستان بی زار
ز من زمانه بگردید و روزگار گذشت / وگر تو نیز عنایت دگر کنی زنهار
تو در کنارِ من انصاف را چنان باشی / که در میانِ خَزَف عِقدِ لؤلؤ شه وار
ولی چو هستم از اوّل عزیز کردۀ تو / عزیز کردۀ خود را چنین مگردان خوار
درست شد که ز من بر شکسته ای آری / به روزگارِ عنایت چنین نبود قرار
چو نی نزار شده ست از درِ ملامت نیست / اگر بنالد و زاری کند نزاریِ زار
از آستانۀ شاهِ جهان چنین محروم / تنی مریض و دلی مبتلا زهی سر و کار


 شمارهٔ ۵۹۹

هم چنین عمری ست تا دیوانه وار / دست بر سر می زنم از عشقِ یار
آتشی در جانِ ما بر سوختند / تا برآورد از نهادِ جان دمار
چند ازین دریایِ نا پایان پدید / چند ازین وادیِ نافرجام کار
عشق بی نقصان و عاشق بی غرض / راه بی پایان و دریا بی کنار
مرد را عشقی بباید معتبر / عشق را مردی بباید نام دار
سوز کو گر داغِ یارت کرد عشق / درد کو گر زخمِ عشقت زد نگار
اشکِ خونین ریز در صحرایِ درد / تا بود کز دیده بنشانی غبار
چون نزاری میل در کش عقل را / تا ببینی سّرِ پنهان آشکار


 شمارهٔ ۶۰۰

ای صنمِ خرگهی خیمه برون زد بهار / گر ز جهان آگهی بادۀ نوشین بیار
خیز به بستان خرام باده همی خور مدام / گشته جهانی به کام دست ز شادی مدار
در دلِ لاله ز باد عنبرِ سارا فتاد / دستِ صبا چون گشاد نافۀ مشکِ تتار
ای پسرِ سیم تن گشت شکفته سمن / وز خوشی آخر چمن زار شد و مستعار
خیز نزاری و شو باغ نو و یارِ نو / نغمۀ مرغان شنو از سرِ هر شاخ سار


 شمارهٔ ۶۰۱

بویِ بهشت می‌دمد از بامِ نوبهار / هان تا به سر بریم خوش ایّامِ نوبهار
خفتن حرام اگر هم چو عندلیب / پیوندِ صبح دم نکنی شامِ نوبهار
باد صبا به وقتِ سحر می‌کند نثار / بر فرقِ سبزه دِرهمِ بادامِ نوبهار
دستِ قضا ستیزۀ خورشید می‌کشد / بر آسمان علاقۀ اَعلامِ نوبهار
خون است در پیالۀ لاله نه چیست پس / لعلِ مذاب ریخته در جامِ نوبهار
سوسن نگر که بر طرفِ جوی می‌کشد / باز از نیامِ نامیه صمصامِ نوبهار
گل‌ بین که بر سرش ز پیِ دفعِ آفتاب / از ابر سایه‌بان زده خیّامِ نوبهار
بلبل فراز منبرِ سرو آمده است تا / در نشر خطبه تازه کند نامِ نوبهار
هم چون سهیل و زهره و شِعرا و مشتری / آراسته‌ست باغ به اَجرامِ نوبهار
عام است بر خلایقِ عالم چو صیتِ عدل / کس بی‌نصیب نیست ز انعامِ نوبهار
با این همه طراوت و لطف و جمال و حسن / هم عاقبت فناست سرانجامِ نوبهار
تلخ است بر نزاریِ شوریده روزگار / زهرِ فراقِ دوست در ایّامِ نوبهار
هر صبح دم‌ سحاب ز لؤلؤیِ چشمِ من / پر می‌کند چو بطنِ صدف کامِ نوبهار


 شمارهٔ ۶۰۲

باغ چو دیباوشی‌ست در قدم نوبهار / نالۀ مرغان خوش است بر رخِ گُل زار‌ زار
چون ز نسیمِ صبا گشت معطّر هوا / فاخته شد با نوا بر سرِ هر کوه‌سار
خیز و دو سه باده‌خور پردۀ خود را بدر / پس کن ای خوش پسر راز نهان آشکار
از طربِ بلبلی خفته به زیرِ گلی / مست چو لایعقلی خرمنِ گل در کنار
عیش همین یک نفس باش نزاری و بس / در رهِ دیگر هوس خاصه به فصلِ بهار


 شمارهٔ ۶۰۳

فراموش کردم بلاد و دیار / که برگشت‌ بخت و بیفتاد کار
گرفتار گشتم به دامِ بلا / چه دامی بلایی سیه تاب‌دار
کمندش لقب باشد و زلف نام / خطِ استوا بر پسِ پشتِ یار
به مارِ سیاهش تشّبه کنند / اگر چه گزاینده نَبوَد چو مار
به شب نیز هم انتسابش کنند / ولیکن شبی دل گرفته‌ست و تار
نمی‌گویم از خال و لب کز شکر / برآورده از رشک و غیرت دمار
ز چشمانِ مستش چه گویم که کرد / به هر ناوکِ غمزه صد دل فگار
کنارش گرفتم چنان در میان / که گویی ندارد میانش کنار
به صد رنگ دستان برون آورد / ز دستانِ سیمیان به رنگ و نگار
قضا چون چنین می‌رود بر سرم / ز دستم برون می‌رود اختیار
درین ورطۀ مشکل ای مدّعی / ملامت مکن بر نزاری‌ِ زار


 شمارهٔ ۶۰۴

تا تو را عشق به کلّی نکند زیر و زبر / کی شود جانِ تو از عالمِ ارواح خبر
عشق اوّل ز تو این جان و جهان بستاند / بعد از آنت بدهد جان و جهانی دیگر
هستیی بخشدت آن گه که فنا نپذیرد / در امانیت نشاند که نترسی ز خطر
عشق را مردِ قدم باید نه مردِ غلو / عشق را مردِ سفر باید نه مردِ حضر
عاشقان ره به توکّلتُ علی‌الله سپرند / پس تو هم جز به توکلت علی‌الله مسپر
گر تو تدبیر کنی ور نکنی حکمِ قضا / نه به خیر از تو بگردد به حقیقت نه به شر
ور قبولی به تو وجهدِ تو حاجت نبود / ور نه‌ای چون نکند سود حِیل رنج مبر
سوزنی را که بدان دیده بدوزند ترا / چون نظر شد چه ز آهن زده سوزن چه ز زر
راست چون سرو مجّرد شو و یک تا می‌باش / کز دوتایی‌ست گرفتارِ فنا حلقۀ در
چون ندادی خطِ تسلیم و ارادت مطلب / کم ز پروانه توان بود به پروانه نگر
چون امانت بسپردی تو برو او داند / عهده بیرون فکن از گردن و اندیشه مخور
به میان در نه تو بر هیچی و نه من بر هیچ / کار تقدیم قضا دارد و تقدیرِ قدر
با تو بر گفت نزاری روشِ مذهبِ خویش / راهِ دیوانگی این است تو دانی دیگر


 شمارهٔ ۶۰۵

غمِ جانانۀ ما بر دلِ ما اولاتر / دلِ دیوانۀ ما بندِ بلا اولاتر
هر وفایی که نه با دوست به اخلاص کنی / جور لایق‌تر از آن است و جفا اولاتر
گر مسلمانی و گر گبر ریا واجب نیست / کافری کردنِ مطلق ز ریا اولاتر
کعبه جستن به ریا کافریِ پنهانی‌ست / بت پرستیدن پیدا به صفا اولاتر
لوحِ وسواس چه خوانی چو قلم بشکستند / حکم کز دستِ قضا رفته رضا اولاتر
عاشقان را که ز اسلام و سلام آزادند / روی در قبلۀ جان پشت دوتا اولاتر
عقل با عشق مصاحب نتواند بودن / پنبه از آتشِ سوزنده جدا اولاتر
ذوالفقارِ کفِ حیدر به شبان لایق نیست / شک نباشد که شبان هم به عصا اولاتر
زاهد و صومعه ورند و خراباتِ مغان / عاشق و عشق‌سزا هم به سزا اولاتر
نقدِ هر کان به مکانی دگر اولا باشد / زر به مخلوق و نزاری به خدا اولاتر


 شمارهٔ ۶۰۶

بهر لِلّه امشب ای بادِ سحر / بر سوادِ شهرِ قاین کن گذر
روشنایی بخشِ جانم را ببین / وز منش با خود زمین بوسی ببر
گو ز رویِ تربیت ما را بپرس / گو به چشمِ مرحمت ما را نگر
باز اگر تشریف خواهی داد هان / باز اگر دریافت خواهی بیش‌تر
آرزومندم به غایت یک قدم / سخت مشتاقم به رحمت یک نظر
گر تو می‌آیی برم منَت به جان / ور مرا فرمان دهی آیم به سر
با خودم هرگز نخواهد بود خوش / وز توام هرگز نخواهد شد به سر
زان نگارم کس نمی‌آرد پیام / زان دیارم کس نمی‌گوید خبر
هم به الطافِ تو ای بادِ صبا / رونقی گیرد سر و کارم مگر
شرمسارم از تو امّا چون کنم / چون ندارم محرمِ رازی دگر
نیم‌جان دارم فدایِ راهِ تو / بیش از این چیزی ندارم ماحضر
گرچه کارِ عاشقان زاری بود / زاریِ مسکین نزاری زارتر


 شمارهٔ ۶۰۷

ای دل اگر عاشقی از سرجان درگذر / تیغ غمِ عشق بین قصّه مخوان الحذر
بوی سلامت مبر در صفِ عشّاق از آنک / سینۀ عاشق بود تیرِ بلا را سپر
بی سر و پا شو چو گوی در خمِ چوگانِ عشق / بر سرِ میدان بری گویِ سعادت مگر
با خودیِ خود مرو در حرمِ عاشقان / قطره به دریا مریز زیره به کرمان مبر
دعویِ معنی مکن بستۀ صورت هنوز / ناشده در بحرِ عشق باز نیابی گهر
تا نشوی از وجود پاک بپرداخته / بر تو نیفتد ز عیب پاک‌روان را نظر
عشق هر اوباش را ره ندهد در حرم / زآن که سزوار نیست عشق به هر محتضر
گر به نزاری رسی عشق بیاموز ازو / ور نه ز اسرارِ عشق لاف مزن بی‌خبر


 شمارهٔ ۶۰۸

بی‌دوست این منم که چنین می‌برم به سر / ای خاک بر سرِ من و خاکستر از زبر
این است وبیش ازین و بتر زین سزایِ من / از کویِ دوستان نکنم بعد از این سفر
عقل از کجا و من ز کجا کز دلِ فضول / بیزارم از قبولِ نصیحت کند دگر
از غبن و غصّه خوردن و ناچاره دم زدن / دیوانه می‌شود دل و خون می‌شود جگر
چشمم به راه‌ و گوش بر آوازِ پیکِ دوست / جانم فدایِ آن که ز جانان دهد خبر
ای باد قاصدی شو و پیغامِ او بیار / وی بخت چاره‌ای کن و تیمارِ من ببر
باشد که باد لطف کند تا به سعیِ باد / بویی بما رسد زِ عرق چینِ او مگر
از من هزار خدمت و اخلاص می‌برد / بادی که بر دیارِ نزاری کند گذر
خرّم وجودِ آن که ز تأثیرِ بختِ نیک / بر آستانِ دوست چو خاک است بی‌سپر


 شمارهٔ ۶۰۹

وقت وقتی گر شوم شوریده‌سر / عیب نَبوَد بر من ای کوته ‌نظر
راست باش و راست بین و راست رو / گو جهان زیر و زبر شو غم مخور
گرت باید تا دلی آری به دست / بایدت خوردن بسی خونِ جگر
تا شوی مستغرق از حق در محق / در سلوک از حقّ و باطل در گذر
گر نظر برگیری از خود مرحبا / در جمالِ دوست بی‌خود می‌نگر
محو باید شد درو مردانه‌وار / تا کی از تعظیمِ اشخاص و صور
عشق اگر نا‌گه درآید از درت / بُن گهِ عقلت کند زیر و زبر
پرتوی باید ز نورِ معرفت / تا برون‌آیی ازین ظلمت مگر
گوش کن پندِ نزاری گوش کن / بشنو ای فرزندِ جانی از پدر
پس‌روِ رأی و قیاسِ خود مباش / الحذر از بت‌پرستی الحذر


 شمارهٔ ۶۱۰

دل از دست دادم به پیرانه سر / بلا را برانگیختم معتبر
که با خود کند این‌که من کرده‌ام / کسی عشق بازد به پیرانه‌سر
دلی‌ رفته از دست هر دم چنین / که دیده‌ست آخر به اوّل نظر
کسی از قضا نیست ایمن بلی / بدانسته‌ام از قضا این قدر
وگرنه پس از روزگارِ نشاط / جوانی و دل‌بازی ا‌ِم در چه خور
ز عقدِ کمندِ نغوله گریز / پدروار پندی‌ست هان ای پسر
بدان حلقه حلقت اگر قید شد / خلاصت محال است هرگز دگر
ز چشمانِ خون‌ریز پرهیز کن / اگر عقل‌ داری ز مست الحذر
تحاشی کن از غمزۀ چشمِ مست / که آن تیر را سینه باشد سپر
هنوز از میِ شوق مستم چنان / که از هستیِ خود ندارم خبر
نزاری به زاری بنه بنده‌وار / سرِ عذر بر آستانِ سحر
که تیرِ نیازِ سحر بر هدف / کند بیش‌تر در اجابت اثر
ملامت ز پیش و ملامت ز پس / خدایا ازین امتحان در گذر


 شمارهٔ ۶۱۱

یار با ما نه چنان بود که هر بارِ دگر / ترک ما کرد گرفته‌ست مگر یارِ دگر
وعدۀ وصل همی‌داد و نمی‌کرد وفا / داشت هر روز بیاراسته بازارِ دگر
گفته بود از منش این‌بار دری نگشاید / گو برو از پیِ یاری دگر و کارِ دگر
از خدا شرم ندارد که روا می‌دارد / هر نفس بر تنِ رنجورِ من آزارِ دگر
می‌روم دامنِ دل‌چاک و گریبانِ وصال / تا کجا و کی و چون دست دهد بارِ دگر
من به صد جور از او روی نپیچم گرچه / هرکس از رویِ دگر می‌کند انکارِ دگر
زاریِ زارِ نزاری بکند هم اثری / زارتر خود ز نزاری نبود زارِ دگر


 شمارهٔ ۶۱۲

هرگز گمان مبر که کنم با تو دل دگر / با تو بر آن سرم که برم دوستی به سر
ما را به اختلافِ زمان التفات نیست / بر ما به هیچ نقصِ مودّت گمان مبر
نه‌نه روا مدار که بعد از وفایِ عهد / هرگز کند خلافی تو بر خاطرم گذر
گر اقتضایِ دور کند هفته‌ای خلاف / تشنیع بر قضا نتوان زد بدین قدر
در بابِ عرضِ بندگی ات گر مقصّرم / آن به که با مشاهده اندازم این سمر
با لطفِ خود بگوی که چون زابتدا مرا / کردی قبول باز مگیر آخر آن نظر
تا حاسدان گویند از بی‌قدم گریز / تا طاعنان نگویند از بی‌وفا حذر
روی و ریا نه کارِ محبّانِ صادق است / هر جا محبّت است دل از دل دهد خبر
گر بند بند باز گشایند چون قباش / صادق چو کوه بسته بود در وفا کمر
سالک درین منازل و مرحل کسی بود / کز خویشتن به پای ارادت کند سفر
آری نزاریا من و ما چیست جز حجاب / از خویشتن به در شو و از خود به در نگر
تا بر تو باز صورتِ فطرت شود عیان / وز برزخِ مخیّله بیرون شوی مگر
ماییم و دوستی غمِ دشمن نمی‌خوریم / مَی می‌خوریم نه غم تو نیز غم مخور


 شمارهٔ ۶۱۳

آخر مرا به جایِ تو باشد کسی دگر / نه‌نه به دوستی که نباشد گمان مبر
مشنو که حقِّ صحبتِ شب‌هایِ تا به روز / بر من شود فرامش و خاطر کنم دگر
تهمت مبر که عشقِ تو از سر شود برون / باور مکن که مهرِ تو از دل شود به در
در انتظارِ بادِ صبایم که گفت دوش / فردا شبت ز حالِ گلِستان کنم خبر
هرک آوَرَد به من ز عرق‌چین او نسیم / در پایِ او کشم صدفِ چشمِ پرگهر
دستم گرفته‌ای و قسم یاد کرده‌ای / کز عهد بر نگردم و پیمان برم به سر
با ما چو روزگار نکردی وفا نیست / از دوستی و یاریِ ما بر دلت اثر
تا خود تو را که گفت علی‌رغمِ ما که باز / هرگز دگر به کویِ نزاری مکن گذر
محکم نصیحتی‌ست که در گوش کرده‌ای / ای نورِ دیده مرحمتی کن به یک نظر


 شمارهٔ ۶۱۴

روزی به ما رجعت کند آن مشتری سیما مگر / هم باز پرسد عاقبت از ما بتِ زیبا مگر
با ما نمی‌افتد مگر ما را بیفکند از نظر / یا خایف است از دشمنان یا شد ملول از ما مگر
بی‌هوده جانی می‌کنم دل را تسلی می‌دهم / هر روز گویم صبر کن کاری شود فردا مگر
می‌بود وقتی مونسم من بعد منعم می‌کند / نپسنددم در دستِ غم آخر چنین تنها مگر
بادِ صبا را گفته‌ام تا پیش‌ِ او زاری کند / بر یادِ او هر صبح‌دم رخصت دهد صهبا مگر
تلخ است مِی کز خاصیت در شور می‌آرد مرا / شیرینِ من زان می‌ند ابرو ترش آیا مگر
هر لحظه صفرا می‌کند از شورِ آن شیرین‌لبم / فرهاد را شیرین از آن کرده‌است در صفرا مگر
هیهات اگر آرد صبا بویِ عرق‌چینش به ما / هم باد ازین معجز کند اموات را احیا مگر
دل بر بلا بنهاده‌ام تن در ملامت داده‌ام / باشد که او یاد آورد روزی نزاری را مگر


 شمارهٔ ۶۱۵

یار با ما یک زمانی در میان آید مگر / پرده از رویِ جهان‌آرای بگشاید مگر
چشمِ آن دارم که هم‌چون روی شهرآرایِ خویش / کلبۀ احزانِ ما یک شب بیاراید مگر
با سرِ پیمانۀ فطرت شود هم عاقبت / یک شبی تا روز با ما باده پیماید مگر
محرمی می‌بایدم کز من پیامی می‌برد / هم جوان‌مردی کند تشریف فرماید مگر
قامتِ چالاکِ او آمد خرامان از درم / و آن قیامت را که می‌گویند بنماید مگر
قصدِ جانم گر ندارد بر دلم رحم آورد / همّتش را سر به خونِ من فرو ناید مگر
چون نه زر داری و نه زور ای نزاری هم چو زیر / زاریی می‌کن که دانم هم ببخشاید مگر


 شمارهٔ ۶۱۶

به آواز تو خرسندم که باری بشنوم دیگر / چنان بیداریی خواهم که بی‌تو نغنوم دیگر
چنان مستغرقم در تو که خود را وا نمی‌یابم / به رأیِ خویشتن هرگز چو خود بین نگروم دیگر
جهان را آزمودم عاریت جایی‌ست می‌دانم / که‌ام روز آمدم این‌جا و فردا می‌روم دیگر
شنیدم تا که آدم را به گندم مبتلا کردند / نباشد منّتِ دنیا و عقبا یک جو ام دیگر
دلم از عشق و جان از عشق و نفس از عشق دیگر چه / همه عشق است پس بی‌عشق زنده کی‌ بوَم دیگر
معاذ الله معاذ الله معاذ الله معاذ الله / که من هرگز به حالاتِ دنی دیگر شوم دیگر
بر آنم کز نزاری در قبول توبه از باده / نصیحت نشنوم دیگر نصیحت نشنوم دیگر


 شمارهٔ ۶۱۷

هرگزم عشق نشد از سرِ پُر سودا دور / عشق از مشعلۀ نار برانگیزد نور
من نه بر قاعدۀ عقل و خرد سیر کنم / که منم شیفته و شیفته باشد معذور
طاقتِ نورِ تجلّی و چو من مسکینی / نشنیدی صفتِ حالِ کلیم‌الله و طور
نظری از طرفِ سَتر برون کرد و مرا / بی‌خبر کرد چنین در صفتِ کشف و ظهور
من و پروایِ کسی این چه حدیث است خموش / آخر آن‌جا که تواند که کند میل به حور
از من آن حال مپرسید که چون بود و چه رفت / مست و لایعقلم از جرعۀ آن جامِ طهور
نه از آنم که به غیری متعلّق باشم / مغز را گرم کند عاقبت‌الامر غرور
مردۀ جهل نشد زنده وگرنه نافخ / دیر شد تا به جهان در بدمیده‌ست این صور
من و کنجِ خود و گنجِ سخن و نقدالوقت / تو و موعودِ می و منتظرِ حور و قصور
آه از دستِ نزاری که سری پر سودا / می‌کند رازِ دلم فاش و نترسد ز غیور
خوش دلم زان که نباشند محبّان خَصمم / روزِ محشر که برآرند سر از خاکِ قبور


 شمارهٔ ۶۱۸

بس که خوردیم تازیانۀ دور / پا کشیدیم بر کرانۀ دور
قندِ شیرین و زهرِ تلخ به هم / هر دو دیدیم در خزانۀ دور
گه‌گهی شوقِ عشقِ پوشیده / جلوه می‌کرد در میانۀ دور
عاقبت آمد از کمانِ مراد / تیرِ امّید بر نشانۀ دور
تا گوارنده خنبکی باقی / مانده بود از شراب‌خانۀ دور
تا به اکنون به کوزه می‌پیمود / بیش و کم قابض زمانۀ دور
هین که زین پس رسید کوزه به دُرد / شد تهی خنبِ باقیانۀ دور
منقطع شد بهانۀ ساقی / ختم شد مقطعِ فسانۀ دور
حالیا لامحاله زود نه دیر / متبدّل کند یگانۀ دور
خود نزاری چو مرغ تسلیم است / بود فارغ ز دام و دانۀ دور


 شمارهٔ ۶۱۹

ای دل ز خوابِ جهل برآور سر غرور / تا بو که بگذری به سلامت ازین فتور
گر بایدت که حشرِ تو با صالحان بود / در موقفِ جزا که بود موعدِ نشور
این جا ز خود بمیر و به حق زنده باز شو / حاجت نباشدت به سرافیل و نفخِ صور
گر بشنوی به گوش ارادت حدیثٍ صدق / افعالِ ماست مالک و اشخاصِ ما قبور
گر هیچ صبر داری تا ساقی بهشت / فردا نهد به دستِ تو بر ساغرِ طهور
نیکو و گرنه حالی خالی مدار کف / زان آبِ آتشین که بخارش بود بخور
راحی که هست رایحۀ او حیاتٍ محض / روحی که هست جاذبۀ او غذایِ حور
نوری که هست مقتبس از شمعِ آفتاب / بل آفتاب کرده ازو اقتباسِ نور
گویند در بهشت شراب است و شهد و شیر / تا خود که را دهند ولی آخرالامور
هر کو بهشتِ وایۀ خود می‌کند طلب / پس غیبت از خودیِ خودش بهتر از حضور
ای خودپرست بیش مشو مشتغل به خویش / نزدیکِ خود مباش که افتی ز دست دور
پندِ محقّقان نکند نیک‌بخت رد / بر من ز حاسدان مشنو افترا و زور
من وعظ می‌کنم نه جدل می‌زنم چه غم / گر مدّعی قبول کند ور شود نفور
صبر و ثبات عادت و خو کن نزاریا / باشد ظفر هر آینه از جانبِ صبور


 شمارهٔ ۶۲۰

باز آمدیم در سر از آشوبِ عقل شور / بر آتش از حرارتِ دل سینه چون تنور
ما بس نیازمندِ وصالیم و راه نیست / آری گران‌بهاست مراد و مرید عور
مارانِ موش حرص رقیبانِ کویِ دوست / هر چند عیشِ شیرین بر ما کنند شور
آیا به کامِ ما بود آن درجِ لعل‌پوش / یارب به دستِ ما رسد آن حقّۀ بلور
آری رقیب گو به تسلّط بر آردست / تو آن نگر که کینه‌کش آمد ز شیر مور
معهود نیست دیو به دربانیِ ملک / سلطان نه لایق است به غم‌خواریِ ستور
آن‌جا که جلوه کرد خیالِ جمالِ او / نه شمعِ مهر نور دهد نه چراغِ هور
او را کسی ندید مگر هم به چشمِ او / یوسف قیاس کن که نشسته‌ست پیش‌ِ کور
آن‌جا نیاز عشق نه آز و امل برند / زاری نزاریا چو نه زر داری و نه زور


 شمارهٔ ۶۲۱

در جهان دبدبهٔ عشقِ من افتاد چو صور / شد چنین قصّهٔ من در همه عالم مشهور
من چنین ساکن و آزاد و شکیبا و صبور / متّهم گشته به تفلید و به بهتان و به زور
رؤیتی هست مرا راست بگویم با نور / رؤیتی کز نظرِ اهلِ ریا باشد دور
هر نظر طاقتِ آن نور ندارد به ظهور / دیده‌ور دارد نادیده‌وران را معذور
ناید از راهِ نظر در نظرِ ما منظور / سَترِ ما پاره و او از نظرِ ما مستور
خلقِ عالم شده مستغرقِ دریایِ غرور / طالبِ گوهر و گنجور نهنگانِ غیور


 شمارهٔ ۶۲۲

مرا ز کوی تو آواره کرد بخت نفور / ز روی خوب تو دورم که چشم بد ز تو دور
به کام دشمنم از کوی دوست آواره / ز دوستان حسود و ز دشمنان غیور
به اتفاق امم حور در بهشت بود / ولی بهشت من آنجا بود که باشد حور
شمایل تو در آیینهٔ دو چشم من است / به حکم عشق نه تو غایبی نه من مهجور
کدام یک تویی اینجا کدام من هیهات / کدام نیست تویی ناظر و تویی منظور
دگر به روی که بینم نظر چگونه کنم / به مهر و مه چو ز چشمم برفته باشد نور
اگر چو زلف تو درهم شدم ز تاب فراق / که دیده‌ای که بر آتش حمول بود و صبور
وگر چو چشم تو دور از لبت شدم بیمار / که خورد می که سرانجام ازو نشد مخمور
خراب کردهٔ چشمان می پرست توام / که گاه مست خرابم کنند و گه مخمور
و گر شکیب ندارد نزاری معتوه / مباش گو و بدارید عاقلان معذور
از آن تتّبع عاقل نمی‌کند مجنون / که عاقلان همه در تیه غفلت‌اند و غرور


 شمارهٔ ۶۲۳

خمار چشم تو داده‌ست چشم‌ها را نور / تو چشم خویش نگه‌دار تا شود مستور
مگر که چشمهٔ حیوان ندیده‌ای جانا / چو خضر باش طلب گر که هست بادیه دور
تو عالمی و علمدار تو‌ست شیطانی / تو عِلم گوی که شیطان شود ز تو مقهور
چو راست گفتی و دیگر مکن تو کذّابی / که جای این بر نارست و جای آن بر حور
ز چشم چشمهٔ معنی گشای و نیکوبین / که چشمه‌ها همه از چشم ما شود معمور
چو چشم خویش وطن ساز از تکِ ظلمات / که راهِ‌وی به بهشت است نزد حور و قصور
بگیر دستهٔ نرگس نزاریِ خوشگو / بخور تو بادهٔ مستانه از لبِ خَنّور


 شمارهٔ ۶۲۴

ز نامردی ندارم طاقت نور / بدین عذرم که خواهد داشت معذور
دگر بار ار بود با او حضوری / وگر بی من بود نورٌ علی نور
چنان خواهم که مستغرق بباشم / در آن نور تجلّی بی کُهِ طور
حجابش طور بُد گویی از آن شد / کلیم الله به رای خویش مغرور
ندای لنت ترانی منزلی بود / که آوردش برون زان وادیِ دور
حجابی دیگرش در نفی و اثبات / خَضِر بود و ازو هم ماند مهجور
اگر تسلیم گشتی ماورا را / مطیع امر باید بود و مأمور
وگرنه چارهٔ دیگر ندارد / گر از فطرت نیاورده‌ست مفطور
نزاری هر چه آوردی تو داری / چو مردان در خرابی باش معمور
طمع بگسل که در تحصیلِ نابود / اگر آسوده باشی به که رنجور


 شمارهٔ ۶۲۵

زان پیش کآفتاب ز مشرق کند ظهور / آثار فیض حق متجلّی شود ز طور
ای ساقی‌ای که رشک برند و خجل شوند / از قامت تو طوبی و از طلعت تو حور
زآن آب ده کز آتش طبعش به خاصیت / سقف دماغ پر کند از دودهٔ بخور
بر آتشم زن آبی کز عکس برق او / گردد سواد سینهٔ مخمور غرق نور
تا من به کام دل غزل حسب حال خویش / اینجا ادا کنم چو سرایندهٔ زبور
شد خاطرم به تربیت عاقلان نفور / دیوانه می‌شوم ز محال دل صبور
از ناصحان مصلحت اندیش دوربین / نزدیک شد کز اسلام افتم به کفر دور
از زاهدان عهد نیاموختم مگر / فسق و فساد و فحش و فسون و فن و فجور
باری نصیحتی نکنندم جماعتی / کافتاده‌اند و بوده چو من در چنین فتور
من در قیامتم ز ملامت‌گران عشق / کو در دمید قصّهٔ من در جهان چو صور
تا چند خاطر از می و مطرب فریفتن / بر بوی آنک خیر بود آخر الامور
چون اهل روزگار نی‌ام سخرهٔ مجاز / نه راغب حواری و نه طالب قصور
آزادم از بهشت اضافی و فارغم / از هر که دل فریفته گردد بدین غرور
گر دوزخ و بهشت ندانی نزاریا / تأویل آن زمن بشنو غیبت و حضور


 شمارهٔ ۶۲۶

ساقی بیار می که فلک می‌کند ظهور / زان می که گیرد از اثرش آفتاب نور
مطرب بساز چنگ که از چنگ روزگار / کس جان نبرد جان من آخر پس از غرور
آواز چنگ تربیت روح می‌کند / هم‌چون دماغ را که دهد تربیت بخور
بی می صباح بر دلِ ما می‌شود مسا / بی‌چنگ روح در تن ما می‌شود نفور
هر خفته کز ترنّم بلبل خبر نیافت / در حشر زنده باز نباشد به نفخ صور
آن‌ها که در بدایت فطرت نمرده‌اند / کی بر کنند روز قیامت سر از قبور
ضایع مکن حیات به آوازه ی بهشت / آوازه‌ای خوش است مَثَل این ولی ز دور
غافل مشو که هست به از ملک کاینات / با همدمی دمی که میّسر شود حضور
چندین ریاضت از پیِ آن می‌کشند خلق / تا بر بساط خلد نشینند در صدور
بر خاک کوی زنده دلی ای نزاریا / بنشین که جمله بی‌خبرند از بهشت و حور


 شمارهٔ ۶۲۷

گر مرا عقل کشد پای و سر اندر زنجیر / نیست از کوی توام یک نفس ای دوست گزیر
میل هر چیز به اصل و مرا میل به تو / هم‌چنان است که آتش متعلق به اثیر
هرچه جز قامت تو گر همه اوج فلک است / راستی در نظر همّت من هست قصیر
این توان گفت که خورشید غلام رخ توست / در نکویی به تو چیزی نتوان کرد نظیر
گر به دامن کشی‌اش تربیتی فرمایی / هر شب از چرخ ببوسد قدمت بدر منیر
از سر زلف به عطّار صبا ده تاری / تا دماغ من بی‌مغز کند پر ز عبیر
ناف آهوی خَتن خشک شود در شکمش / گر به چین برگذرد باد ز کویت شب گیر
مرده از بوی عرق‌چین تو جان یابد باز / قرطهٔ یوسف یعقوب نکرد این تأثیر
هم ز جایی بود آشوب نزاری آری / بلبل شیفته بر هرزه نیاید به نفیر


 شمارهٔ ۶۲۸

هین که به جان آمده‌ام دست گیر / رحم کن و بار دگر در پذیر
هر چه کنی من نکنم اعتراض / بر من اگر رفت خطایی مگیر
تیغ ز بازوی تو و سر ز من / گردن تسلیم نپیچد اسیر
بس که کمان گوشهٔ ابروی تو / بر دلم از غمزه روان کرد تیر
شد تُتُق سینهٔ من جعبه‌ای / جعبه نکرده‌ست کسی از حریر
بر دل پر آتش من رحم کن / دل چه حدیث است تنور اثیر
بر مژه ی چشم پر آبم ببخش / چشم غلط می‌کنم ابر مَطیر
ناله ی زارم بشنو هم چو نی / گونه ی زردم بنگر چون زریر
عقل ز من گشت جدا از جنون / خلق ز من گشت نفور از نفیر
هم نظری کن به نزاری زار / چند کند ناله به زاری چو زیر


 شمارهٔ ۶۲۹

یار با ما امتحانی کرد باز / لیک با بیگانه نتوان گفت راز
گر چه می‌کوشیم و جهدی می‌کنیم / تا کنیم از خودنمایی احتراز
خود اگر در خانه آبی می‌خوریم / بر سر بازار می‌گویند باز
مردمان گویند خودبینی مکن / راست با ما در میان آ کژ مباز
آن یکی گوید بیا رویت مکن / وین دگر گوید برو خود بر مساز
دیگری گوید نزاری نیست آن / کو طریقی پیش گیرد بر مجاز
راست می‌گویند هم آن و هم این / باطنی برلات و ظاهر در نماز
ای مسلمانان مسلمانی کجاست / می‌شتابم در طلب شیب و فراز
گو که می‌گوید که دارد گو بگوی / با من است ای یار گرد سر متاز
پای مردی گر به دست آید چنین / یافتم رضوان و حاصل شد جواز
ورنه دست از دامن کوته کنید / معرفت باید نه دستار دراز
ای دریغا گر نزاری داشتی / محرمی مشفق، امینی دل‌نواز
چون ندارد لاجرم برداشته‌است / از سر بی‌چارگی دست نیاز


 شمارهٔ ۶۳۰

بلای عشق تو ناگه ز در درآمد باز / مدار دور سلامت مگر سرآمد باز
حُبوب مهر تو در کشت زار سینهٔ من / برست و تخم پراکند و در برآمد باز
خدنگ غمزهٔ تو بر دلم به نسبت حال / هزار بار زهر بار خوش‌تر آمد باز
دلم اگر چه برفت از ستیز تو یک چند / ولی به عجز چو خسرو ز شکر آمد باز
گمان مبر که ز کویت دل ستم‌کش من / به ترّهات رقیب ستم گر آمد باز
رقیب گو به ملامت مبالغت می‌کن / مرا چه غم چو دل آرام در برآمد باز
گذشت نوبت هجران نزاریا خوش باش / که دور وصل و زمان طرف درآمد باز


 شمارهٔ ۶۳۱

مرا چیزهایی نمودند باز / که آن است اسرار مردان راز
به شرطی که جز در محل قرار / مقامات مردان نگویند باز
به تسلیم فرمان‌بری سر بنه / نه چون حارث مُرّه گردن فراز
به هر حال باشد بلیسی دگر / که از امر اول کند احتراز
اگر جان نداری فدای حبیب / بیا بشنو از من برو دل مباز
به خود حاکم نور و ظلمت نه‌ای / به عمدا ز خود حارثی بر مساز
نیاری به مقصد برون برد راه / به رای محال و به عقل مجاز
رهت بر صراط است و پای آبله / برین پل نیابی گذر بی‌جواز
به معراج حلّاج کن التجا / به پای تقرب به دست نیاز
مترسان براکفنده را در سلوک / ز هول بیابان و راه دراز
به پای شتر خاصه مست خراب / محلی ندارد نشیب و فراز
نزاری تو در پنجهٔ شیر عشق / چنانی که بنجشک در چنگ باز
بحمداللهت نیست هیچ اختیار / اگر در شرابی وگر در نماز


 شمارهٔ ۶۳۲

آمد بهار و کرد جهان مشک‌بار باز / ای باد مشک‌بار که آمد بهار باز
از نو بهار من چه خبر می‌دهد صبا / گو شرح باز ده ز گلستان یار باز
از راه لطف بندگی‌ای گو ز من ببر / هر گه که می‌شود به سوی آن دیار باز
در گوش گویدش که به چشمان مست خویش / از ما نسیم زلف معنبر مدار باز
از عقل برکنارم و با عشق در میان / تا کی کشم به کام دلش در کنار باز
گفتم که باز بر سر کاری شود دلم / بیزارم از دلی که نیاید به کار باز
ای دل چه کار با سرم آورده‌ای دگر / تا خود کجا رسد سر و کارم به یار باز
دوران هجر کی به سرآید که طالعم / افکند در مجاهده انتظار باز
گل وعده داد باز که خواهم جمال داد / در انتظار وعدهٔ اویم ز یار باز
با گل مباز عشق نزاری چو عندلیب / گر عاشقی معاینه با نوک خار باز
خون ریختن قاعده کرده‌ست چشم او / کی خو کند طبیعت ترک از شکار باز


 شمارهٔ ۶۳۳

ای دل تن و جان و عقل در باز / گر پیش وصال می‌روی باز
خواهی که جمال شاه بینی / بر هم دوزی دو دیده چون باز
نی نی ز من ای دو دیده بشنو / این بربندی و آن کنی باز
خود این همه قصه چیست کلّی / هر چیز که آن جزوست در باز
چون موکب عاشقان روان شد / خود را به طفیل در ره انداز
سر بر قدم محققان نه / کردن ز مقربان برافراز
در مقدم دوست خاک شو تا / بر دیده نشاندت به اعزاز
به زین همه یک حدیث بشنو / ای از همه کاینات ممتاز
او باشی اگر تو خود نباشی / رو خانهٔ او ز خود بپرداز
عیبش مکنید اگر نزاری / از خلق نگه ندارد این راز
با سنگ اگر این حدیث گویند / ای سنگ‌دلان برآرد آواز


 شمارهٔ ۶۳۴

چشمی که داشتم به امید وصال باز / بر هم فتاده شد به ضرورت خیال باز
برقع فرو گذاشت به رویم خیال دوست / تا رغم من نقاب گشاد از جمال باز
بسیار چون سکندر محروم نا امید / ناچاره تشنه گشت بر آب زلال باز
در امتحان عشق ندانم که عقل و صبر / تا طاقت آورند و کنند احتمال باز
هم دارم از عنایت حق چشم آن که زود / روزی کند اعادت آن اتّصال باز
مجموع نیستم ز پریشانی فراق / آری بس اتصال که شد انفصال باز
بی‌چاره حالیا به بلا مبتلا شده‌ست / تا چون شود نزاری شوریده حال باز


 شمارهٔ ۶۳۵

مرا که دست به روی خرد نهادم باز / به تَرهاتِ دگر مشتغل ندارد باز
ترا ز من چه خبر در مقام وجد که درد / به حضرت ملکی می‌برم که داند راز
نفاذِ امر به جز عشق را مسلم نیست / چه بانگ چنگ به نزدیک کر چه بانگ نماز
به هرزه عمر گران مایه می‌کنی ضایع / مکن که مرگ یقین بهتر از حیات مجاز
عنان به مرکب توسن مده مگر به حساب / به چکسه باز نیاید چو اوج گیرد باز
ازین نشیب نشیمن طلب گذر که مگر / بر آشیانهٔ وحدت پری به بال نیاز
بر آستانی و با راستان نه‌ای هیهات / اگر به سیم نه‌ای ملتفت چو زر مگداز
به خویشتن چه شوی معجب ای مجاز پرست / سری به دست که آنگاه گردنی بفراز
مصاحبی طلب اندر مسالک تحقیق / که جانب تو رعایت کند به صد اعزاز
اگر ز پای در آیی ز دست نگذارد / و گر ز چشم بیفتی نظر نگیرد باز
نزاریا نظر از اهل روزگار ببر / به صبر خو کن و با درد خویشتن می‌ساز


 شمارهٔ ۶۳۶

راز سر بسته اگر راست نمی‌گویم باز / جملهٔ خلق بدانند به تسبیح و نماز
گر بدانند که بی او همه هیچ‌اند همه / پس چه اقرار حقیقی و چه انکار مجاز
چون همه اوست من و تو که و چه ای همه او / عالمی نیست که دارد خبر از عالَمِ راز
از تو چون هیچ نماند چه بماند جز او / زیر خایسک چنین رمز که می دارد گاز
در فضای لِمن الملک بکن طَیْرانی / مرغ جان چند کند بر سر قالب پرواز
تا تو با خویشتنی هیچ نیاید از تو / چشم بر بند و بیاموز ادب از شهباز
سر تسلیم بنه گردن ابلیس مکش / پیش گردن شکنان سر به تهوّر مفراز
چاره آن است نزاری که زبان مُهر کنی / گر چه بی‌فایده باشد چو برون شد آواز
این همه کثرت شرک از نظر احول ماست / یک جهت باش که واحد نپذیرد انباز


 شمارهٔ ۶۳۷

ما را به دام عشق درافکند دیده باز / باری نکردمی به کس این شوخ دیده باز
بی‌چاره دل ز دیده گرفتار می‌شود / ای دیده چند گویمت آخر نظر مباز
دل خود برفت و جان برود نیز لامحال / آنجا که از نظر نرود هیچ احتراز
آری چه دل چه سر که همه کاینات را / مقدار نیست در نظر یار پاک باز
در عشق فتنه باشد و در عقل عافیت / آری ولی کجا به حقیقت رسد مجاز
عیب و هنر یکی نشود پیش مدعی / تا ننگرد به دیدهٔ محمود در ایاز
ما همچو حلقه بر درو خوش در حرم رقیب / حیف است دست مردم کوته نظر دراز
گفتم که با فراق شکایت کنم ز وصل / هرگز که کرد سینهٔ دشمن محلِّ راز
صد ساله از مطالعهٔ خلد خوش‌ترست / یک لحظه در مشاهدهٔ یار دل نواز
مشرق ز قبله باز ندانم که در خیال / مستغرقم چه گونه به مسجد برم نماز
من خود به جان دوست که هرگز نخواستم / از بی‌نیاز حور و قصور و نعیم و ناز
پر کن قدح بده به نزاری که مست عشق / از دوزخ ایمن است و ز فردوس بی‌نیاز


 شمارهٔ ۶۳۸

پردهٔ عشّاق ساخت بلبل شوریده باز / کرد بر آهنگ من نالهٔ شب گیر ساز
او زده دستان به قهر من زده دستان به شوق / او ز گل بی‌ثبات من ز غم دل‌نواز
نالهٔ دل سوز او چون سخن عشق زار / قصّهٔ اندوه من چون شب هجران دراز
قاعدهٔ عشق من ظاهر و باطن قدیم / واسطهٔ شوق او صورت و معنی مجاز
شاهد بدعهد او با همه کس همنشین / یار وفادار من از همه کس بی‌نیاز
آن که نظیرش به حسن در همه آفاق نیست / می‌رسدش گر کند بر همه آفاق ناز
آن چه غمش می‌کند با من پر خون جگر / با دل دنیا پرست آن نکند حرص و آز
صحبت نامحرمان قربت افسردگان / خون دلم می‌خورد هم چو شب دیر باز
سینهٔ پر درد من موج سخن می‌زند / آه دریغا کجاست محرم حرفی به راز
از همه عالم مراد روی کند سوی او / هر که در دل کند بر همه عالم فراز
جان نزاری نگر در خم ابروی دوست / دولتِ محمود بین در سر زلف ایاز


 شمارهٔ ۶۳۹

این چه ننگ است که آوردی باز / دست می‌گیر و ز پا می انداز
ننگ شد نام تو از بدعهدی / آشکارا مکن ای عاقل راز
بده انصاف و مکن بی‌دادی / ببُر از دشمن و با دوست بساز
که کند در غم تو این همه صبر / چون من از تو که کشد این همه ناز
تو و فارغ ز من و خوش در خواب / من و بیداری شب‌های دراز
تشنهٔ سوخته در ماه صیام / چون بود منتظر بانگ نماز
من همه شب مترصّد تا کی / بر در از حلقه برآید آواز
چه کنم چاره همین دارم و بس / من و درگاه خداوند و نیاز
بنده‌ای همچو نزاری دارد / ای اگر یار بود بنده نواز
زاریی دارد و نه زور و نه زر / گو درین بوته به زاری بگداز


 شمارهٔ ۶۴۰

اگر چنان که تو دانی و من به خلوت راز / شبی دگر به مراد دلت ببینم باز
هزار بار به پایت درافتم از سر درد / به دیده خاک درت بستُرم به سد اعزاز
تو همچو خرمنِ گل پیش و من چو بلبل مست / به لابه می‌کنم از سوز سینه غم پرداز
مرا نماز به محراب طاق ابروی توست / به هیچ شرع روا نیست در دو قبله نماز
مرا اگر چه نیاز از بهشت دور انداخت / تو را رسد که کنی بر نژاد آدم ناز
مقرّرست علی العاقبه که فاش کند / دو چشم مست تو رازم به غمزهٔ غمّاز
چرا دو دیده بدوزند باز را دانی / که تا چو رام شود دیده را نجوید باز
اگر ز باد صبا بشنوی حدیث من است / که نرم نرم برون آید از درخت آواز
و گر قیاس کنی مرغ نیم جان من است / کبوتری که به بام تو می‌کند پرواز
نزاریا شده‌ای مبتلا دگر باره / نگفتمت که نه‌ای مرد راز عشق مباز
زمانه بُل عجبی می‌کند که هر ساعت / مشعبدی دگر آرد برون ز پردهٔ راز


 شمارهٔ ۶۴۱

گر خدا دولت و بختم دهد و عمر دراز / دیده روشن کنم از خاک سر کوی تو باز
آستانت به تضرع ز خدا می‌خواهم / که نکرده ست کسی جز به نیاز این در باز
کس ندانم که در این ورطه مرا چاره کند / من و درگاه خداوند تعالی و نیاز
روی در روی تو می‌خواهم و کنجی همه عمر / بر همه خلق جهان کرده در انس فراز
من تعصب نکنم هرکه مرا عیب کند / قول بدگوی یقینم که محال است و مجاز
آتش سوخته از خام نپرسید آری / منکر عشق ندارد خبر از عالم راز
جگرم خون شد از اندیشهٔ بی هم‌نفسی / محرمی کو که بدو قصه توان کرد آغاز
بلبلان را بود آخر که بنالند به حال / من خود آن زهره ندارم که برآرم آواز
سر خود نیز همم نیست که از سایهٔ خود / هستم از بیم گریزنده و چو تیهو از باز
دوش با دل ز پریشانی خود می‌گفتم / تو بدین محتشم افکنده‌ای از نعمت و ناز
گفت آری که نه همواره شب وصل بود / روزکی چند صبوری کن و با هجر بساز
کس نیارد به حیل دامن تقدیر به کف / دست تدبیر چه کوتاه نزاری چه دراز
میل مرغ از طرف دانه و غافل که قضا / به سر دام بلا می‌بردش در پرواز


 شمارهٔ ۶۴۲

کاروان بربست بار و ره دراز / برگ راه و توشهٔ منزل بساز
در سلوک امتحان بی عذر و دفع / رهنوردی چست باید چشم باز
تا نماند از رفیقان بازپس / بیشتر حاصل کند خط جواز
درد بی‌درمان که می‌گویند حرص / راه بی‌پایان که می‌گویند آز
کوته است ایام عمر بی‌ثبات / منزل آز و امل دور و دراز
پس روان اهل آرا می‌کنند / از مقامات کمالات احتراز
پیشوایانشان به اسفل می‌برند / ز آن نمی یارند بودن سرفراز
دعوی عصمت محال است از جنب / زشت باشد بر مصلا بی‌نماز
غارت و تاراج و قتل و معتقد / عدل و انصاف و امان و ترک تاز
در میان حلقهٔ پاکان حق / خویشتن را کی تواند کرد گاز
نعل پیشانی چو سندان پیش دار / ورنه نتوان کرد و دعوی بر مجاز


 شمارهٔ ۶۴۳

دوش یار آمد به بالینم فراز / گفت ای خوش خفته شب‌های دراز
ای به خود مشغول چون رهبان به بت / گوییا ما را نخواهی دید باز
اعتبار از ما ز خود کن اعتبار / احتراز از ما ز خود کن احتراز
کشتی بی نوح را تدبیر چه / سر فرودادن به گرداب مجاز
دست در دامان نوح وقت زن / بگذر از طوفان به کشتی نیاز
همچو لنگر تا به گردن در گلی / بادبان عشق را کن سرفراز
نفس را در پای مالیدن چو خاک / شخص را چون روح پروردن به ناز
گر به پای جان توانی حج گذارد / هر سحر در کعبه بگذاری نماز
حرف حرص از صفحهٔ خاطر بشوی / تا نباشد حاجت خط جواز
ترک این‌ها کن نزاری قصه چیست / محو شو در دوست اینک مخ راز


 شمارهٔ ۶۴۴

مگر یاری درافتد محرم راز / که مرموزی توان گفتن بدو باز
ولی ترسم که گفتستند نتوان / به خورد صعوه دادن لقمهٔ باز
توانم آشنایی داد با دوست / گرم روزی دگر روزی شود باز
حدیث دوست هم با دوست گویم / که جز با او نیارم گفتن این راز
بباید ساختن با روزگارم / اگرچه روزگارم هست ناساز
بهشت این است و بس پس می‌برازد / اگر بر تخمهٔ آدم کنم ناز
من و روی تو دیدن الله الله / به رویت دیده آخر چون کنم باز
نیارم دیده در خورشید کردن / من و خیل خیالت در تک و تاز
ملامت گر برآرد بانگ تشنیع / اگر بیرون برم از پرده آواز
اگر مشرک نی‌ام در راه وحدت / کسی با دوست چون گیرم به انباز
قیامت می‌کند هر دم نزاری / به نقد الوقت تا انجام از آغاز


 شمارهٔ ۶۴۵

شادی به روزگار شناسندگان راز / جان‌ها فدای مقدم مردان پاک‌باز
بگذاشتند دنیی و بگذشت از صراط / آن‌ها که یافتند ز دیوان حق جواز
دیدند در سلوک که ابلیس بر ره است / از منزل مخاطره کردند احتراز
از خود شدن برون و شدن در حبیب محو / آورده‌اند با دو سخن قصه‌ای دراز
دارالبقا به عینِ یقین دیده چون خَضِر / یک‌باره بر شکسته ازین عالم مجاز
ز آن چشمهٔ زلال که در عین ظلمت است / آب حیات خورده و پوشیده کرده راز
چشمی پرآب رفته و دستی تهی به راه / با خویشتن نبرده به درگاه جز نیاز
چشم از برای دیدن دیدار دوستان / گوش از پی شنیدن آواز دل‌نواز
فارغ شده ز منقلبات مدار دور / گه زیردست بودن و گاهی زبر فراز
حمال بار ناقه و سیّار راه فقر / نه دل به نام و ننگ و نه خاطر به برگ و ساز
در کعبهٔ حضور چو دیگر مجاوران / همواره در عبادت و پیوسته در نماز
دامن کشیده در قدم و چون مسافران / گاه از ختای خوانده خبر گاه از حجاز
گر دامنی چنین به کف آری نزاریا / بر آستین همت مردان شوی طراز


 شمارهٔ ۶۴۶

نه محرمی و نه یاری موافق و دم ساز / غم تو با که خورم با که برگشایم راز
بر آسمان به تضرع گرفته‌ام همه‌شب / گهی دو دیده امید و گه دو دست نیاز
دماغ خشک و زبان الکن و قدم مجروح / شبِ دراز و حدیثِ دراز و راهِ دراز
ز بس گره گره و بند بند بر نفسم / ز اندرون به دهن بر نمی‌برد آواز
اگر ز واقعهٔ خود نفس زنم بر من / به کفر و زندقه فتوی دهند اهل مجاز
ز چارسوی طبیعت گذر نیابد خام / مگر چو سوختگانش دهند خط جواز
زمام من دگری می‌کشد نمی‌دانی / که من به خود نروم در چنین نشیب و فراز
به پای عقل مرو در ولایت عشّاق / مقام شب‌پره را جای آفتاب مساز
به چکسه پرده به چشمش از آن فروبندند / که طاقت نظر پادشه ندارد باز
نزاریا بنشین بر بساط عشق دلت / به یک ندب همه هستی و نیستی در باز
گرت به بارگه عشق بار می‌یابد / همین و بس همه در باز تا شود در باز


 شمارهٔ ۶۴۷

ز پندار خود رهبری بر مساز / مرو ای برادر چنین بر مجاز
اگر روی داری به روی محق / به بت‌خانه حق است کردن نماز
وگر با خود از خود بری چون مسیح / سر سوزنی از تو جویند باز
به خود ناقصی کاملی کن طلب / ز من بشنو ای بی‌خبر مُخِّ راز
مکن هیچ اضداد را تربیت / که عنبر نسازد کسی از پیاز
ز دروازهٔ شهر دنیا به خود / برون کی توانی شدن بی‌جواز
به صبح هدایت توانی رسید / به انوار روز از شب دیرباز
که من تا ز ظلمت برون آمدم / بسی روز کردم شبان دراز
نزاری به پای هوا و هوس / دویدی بسی در نشیب و فراز
کنون از تک و پوی ایمن شدی / مرو بیش ازین در پی حرص و آز
طمع بگسل و بیش از این وا مگیر / ز دامان امید دست نیاز


 شمارهٔ ۶۴۸

می بایدم که بشنوم آواز دل‌نواز / تا بار دیگرم شود امید تازه باز
در بارگاه نفس بهیمی بمانده‌ام / باشد که در خلاص دهندم خط جواز
تا کی توان شنید محالات و باز گفت / افسانهٔ میان‌تهی و قصهٔ دراز
بسیار در کشاکش ایام بوده‌ام / گه زیردست مدعیان گه زبرفراز
ما به اعتراض مشنّع چه التفات / خو کی توان ز همدم دیرینه کرد باز
هم عاقبت به سدره رسد مرغ آه من / نبود حجاب بر گذر مرغِ با نیاز
در ابتدا قبول اجابت نیافته / هرگز گمان مبر که نمازی بود نماز
محمود رفت و مظلمه برد از جهان و ماند / باقی میان خلق خردمندیِ ایاز
دست از جهان بشوی و طمع بگسل از حیات / نزدیک پادشاه چو گشتی محل راز
خفاش در حجاب بماند از جمال خور / سرّی بود هر آینه در چشم بندباز
حربا ز حیرتی که بر او غالب آمده است / از تاب خود نمی‌کند البته احتراز
گر قافیه دوباره شود شوق غالب است / آری نزاریا تو و درگاه بی‌نیاز
تا کی هوا کنی چو شتر هر زمان مده / از کف زمام عمر گران‌مایه بر مجاز


 شمارهٔ ۶۴۹

پیاپی بده ساقیا شیرهٔ رز / که دارد نشاطی عصیر زبان گز
اگرچند فرق است بر شیره می را / چو از رنگ بسّد به تخصیص بر کَز
ولیکن به وقت ضرورت به پشمین / قناعت کند صاحب اطلس و خز
فروماندگان را چه می‌آزمایم / که مهتاب را مرد نادان کند گز
ز کیف و کم صرف و نحوش چه حاصل / هنوز آن که ابجد نخوانده ست و هوّز
حجاب تو گر بشنوی نیست جز تو / هم از خود به خود بر متن گر نیی قز
به قلاشی افسر به سر برنهادن / قبایی است بر قامت من مطرّز
مرا چشم بر دور ساقی گرفتن / همان موج بحرست و امید از خز
نزاری و جام می و جان شیرین / سخن ختم کردم به الفاظ موجز


 شمارهٔ ۶۵۰

اگرچه دل به کسی داد، جان ماست هنوز / به جان او که دلم بر سر وفاست هنوز
ندانم از پی چندین جفا که بر من کرد / نشان مهر وی اندر دلم چراست هنوز
به لابه با دل گفتم ز خاطرش بگذار / جواب داد فلانی مگر کجاست هنوز
چو مرده باشم اگر بگذرد ز خاک لحد / هزار نعره برآرم که جان ماست هنوز
کجاست خانهٔ قاضی که در مقالت عشق / میان عاشق و معشوق ماجراست هنوز
عداوت از قبل آن شکسته پیمان است / وگرنه از طرف ما همان صفاست هنوز
نیازمندی من در قلم نمی‌گنجد / قیاس کردم از اندازه ماوراست هنوز
بیا و روی ز من بر متاب و دستم گیر / که در سرم ز تو آشوب و فتنه‌هاست هنوز
سلام من برسان ای صبا به یار و بگوی / که خاطر از سر عهد تو برنخاست هنوز
حکایتش کن اگر پرسد از نزاری زار / که چون به درد تو بی‌چاره مبتلاست هنوز


 شمارهٔ ۶۵۱

امید بستم و نگشاد هیچ کار هنوز / در اوفتادم و یاری نکرد یار هنوز
گذشت عمرم و بختم نشد موافق طبع / که برخلاف مرادست روزگار هنوز
میان قلزم هجرم غریق و نیست پدید / کنار وعده و پایان انتظار هنوز
به هیچ خوف و رجا منقطع نخواهد شد / امیدم از شرف وصل آن نگار هنوز
کجایی ای که بکشتی ز انتظار مرا / جهان بگشت و فریب تو برقرار هنوز
ز خون دیده برآمد کنار تا به میان / نیامده ست میان تو در کنار هنوز
روا بود که تو نامهربان وفا نکنی / به یک قبول پس از وعدهٔ هزار هنوز
رعایتی اگرت دل دهد توانی کرد / به دست مرحمت توست اختیار هنوز
پس از هزار جفا مقدم نزاری بین / که هست بر سرعهد تو استوار هنوز


 شمارهٔ ۶۵۲

نوبهارست و صبا عنبر بیز / روح خواهد که شود راح آمیز
در چنین وقت خوش آمد پیوند / نازنینا مکن از ما پرهیز
صلح پیش آر و صفا کن گرچه / از شگرفان نه بدیع است ستیز
دلم از زلف درآویخته‌ای / کس ندارد به ازین دست‌آویز
عشق تو در رگ جانم پیچید / هم چو در پنبهٔ خشک آتشِ خیز
قیس وحشی شد و هم چاره نداشت / کی میسر شود از عشق گریز
از بناگوش نباتش بچکد / خوی به آوازهٔ تو در تبریز
لب شیرین تو بیرون بردی / شور شیرین ز مذاق پرویز
گَردِ حسن تو ندیدی شیرین / گرچه از باد گذشتی شبدیز
عیش شیرین نزاری لب تو / تلخ کرد از شکر شورانگیز
سر فدای قدم تست بیا / تازه کن رسم قیامت برخیز


 شمارهٔ ۶۵۳

خوش وقت صبوحیان شب‌خیز / بر دست گرفته آتش تیز
آتش نه که آب زندگانی / آبی است ولیکن آتش انگیز
تلخی و هزار جان شیرین / جانی و هزار ملک پرویز
ای دوست بیا به‌رغم دشمن / گر خون من است در قدح ریز
تا می به معاد خود رسد باز / با خون دل منش برآمیز
ناگه گیرد اجل گریبان / از دامن دوستان درآویز
پرهیز مکن ز می بیاموز / عیش و طرب و ز خود بپرهیز
جان است به جانی آرزومند / دریاب نزاریا و مستیز
بنشین پس کار خویش بنشین / برخیز ز هرچه هست برخیز


 شمارهٔ ۶۵۴

آخر ای دل چیست چندین رستخیز / عشق و میدان و تو ای غافل گریز
از صراط عاشقان پرهیز کن / نیست آنجا جز گذر بر تیغ تیز
چارهٔ دیگر نداری جز همین / اشک در دامان و می در جام ریز
دست در نای صراحی زن به عشق / چون مؤذن بانگ بردارد که خیز
ای که در بستان جانم شاخ مهر / دست در هم داده چون بیخ فریز
هم چنان بوی محبت می‌دهد / چون شود در گِل عظامم ریزریز
بوی خون آید ز خاک مست من / ای عجب گر در نشورد خاک نیز
ای نزاری هم صبوری ممکن است / نه ز اصل اصفهان خیزد حجیز


 شمارهٔ ۶۵۵

خون رز بر خاک می‌ریزی مریز / می‌کنی در خون خود با ما ستیز
یار باشی به گران‌جانی مکن / بیش ازین منشین سبک‌تر باش خیز
حاضرِ فرزندِ وقتِ خویش باش / گر نداری طاقت ای بابا گریز
بر بساط بزم مستان الست / چون نزاری پاک باز و خصل ریز
تو چه دانی چون کند از هم جدا / هالک و ناجی به روز رستخیز
تا ز خاک تیره چون خیزد ز حشر / استخوان پوده پوده ریز ریز
قارنِ میدانِ مردِ عشق باش / نه چو قارون بر سر هم نه جهیز


 شمارهٔ ۶۵۶

بده به یار می خوش گوار شورانگیز / عقیق‌رنگ، معنبر نسیم، مشک آمیز
زمانه بر روش دور خویش می‌گردد / نه سازگاری او معتبر بود نه ستیز
گرت به دوست تقرب خوش آمد از خود دور / وگر به عشق تعلق کنی ز عقل گریز
شراب تلخ حرام است بی لب شیرین / حلال‌خواره ازین هر دو کی کند پرهیز
بلی جواب دهد گر کسی سؤال کند / ز استخوان بریزیده ی ملک پرویز
بیار خاک و در آن دیدهٔ مقلّد پاش / بیار آب و بر این سینهٔ پرآتش ریز
به خودپرست که می‌گوید از ره شفقت / که از سر هبل و لات درگذر برخیز
بخور که فردا آسان‌ترت بود ز امروز / اگر به تقدمه ادمان کنی در آتش تیز
ز پای خنب نزاری دگر مشو غایب / که حالیا به ازین نیست هیچ دست‌آویز


 شمارهٔ ۶۵۷

ساقی به جان و سر که به جان دارمت سپاس / قد قامت الصلات برآمد بیار کاس
از می چه می‌هراسد می خواره محتسب / گو از حرام و فسق و ربا و زنا هراس
دل با خدای دار و به بت‌خانه راز گوی / در حشر کی خرند ز ما لابه و مکاس
تو هیچ نیستی به قیاس و همه تویی / کی آن گهی در همگی محو شد قیاس
ز اول بکوش تا نکنی پی رویّ و هم / بر راست کی روی چو شدی خود در انتکاس
هر روز آفتاب کند در نسیج و نخ / صحن جهان و شب به سرش درکشد لباس
یعنی که برحمایت من اعتماد نیست / گه برکنم ز بیخ، به ناگه نهم اساس
دنیاپرست گر به مثل هم چو سنبله / بر آسمان پرد نبرد سر ز زخم داس
منت نزاریا ز خدا واجب است و نیست / یک‌ذره خیر در سر بی‌مغز ناسپاس
بی‌ آب رز مباش که در خنبِ روزگار / خون می‌رود نه روغن ازین نیلگون خراس


 شمارهٔ ۶۵۸

رسید وقت سحر ساقیا بگردان کاس / زمانه بر سر ما گو به خون بگردان آس
ز هم‌نشین موافق طلب حصول حیات / در سرای فرو بند بر عوام‌الناس
حذر ز صحبت جاهل که صفحهٔ کاغذ / سیاه‌روی شد از هم‌نشینی انقاس
اگرنه بر گل و سنبل گذر کند به بهار / نسیم باد صبا کی شود مسیح انفاس
دکان عطر فروشان طلب در این بازار / که بوی مشک نیاید ز خانهٔ کنّاس
برای ضبط اقالیم صبح غرّه مشو / که بحر عشق فرو برد ازین بسی اجناس
ملوک اگرچه جهان را به تیغ ضبط کنند / به عاقبت چه برند از جهان دو گز کرباس


 شمارهٔ ۶۵۹

زبان تیز دارم همچو الماس / ز الماسم بترسید ایّهاالناس
ملامت تا به کی خواهم کشیدن / ازین مشتی خطا بینان نسناس
خدنگ آه من از چرخ بگذشت / چو تیز ناوک از اوراق قرطاس
دوای درد من داند طبیبی / که فربه بازبشناسد ز آماس
چه داند آن‌که از دکّان عطّار / نداند فرق کردن خانه کنّاس
تواند مرده زنده کرد هرگز / فسرده هم چو روح‌الله به انفاس
فروافتاد تشتِ نام و ننگم / ز بام گنبد این نیل گون آس
صدای عشقم از صندوق گردون / برآمد تا فتاد این مهره در تاس
مرا در بزم فطرت عشق در حلق / دمادم ریخته کاس از پی کاس
اگر مستی کنم بر من مکن عیب / ز مستی من ای هشیار مهراس
برآوردم درون خنب غسلی / فرو شستم وجود از چرکِ ادناس
غلام مرد دهقانم چه بودی / که بر خم‌خانه شب می‌داد می پاس
نزاری خوشه‌چین خرمن اوست / اگر پشتش شود چون ماه نو داس


 شمارهٔ ۶۶۰

به من نظر مکن ای بی‌خبر به چشمِ قیاس / که سر عشق نهان است بر عوام النّاس
ز سوز برق محبّت فسرده را چه خبر / حدیث عطرفروش است و قصّهٔ کنّاس
گر از جمال سخن هیچش آگهی بودی / که داشتی خبر از سرِّ عشق چون قرطاس
جماعتی که ز مکشوف رازها دارند / دلیر باز نگویند جز به وجهِ هراس
برادران نشنیدی که چون فروماندند / ز رمز یوسف و بربستنِ حدیث به تاس
اگر تتبّع ارباب معرفت خواهی / مقام عشق تهی کن ز کثرت اجناس
نخست تا بشناسی که تو نیی همه اوست / عرض شناختن تست خویش را بشناس
مراد تربیتِ نفسِ آدمی بوده است / ز ابتدا که جهان را نهاده‌اند اساس
بسی بگویی و از خویش ره برون نبری / مگر که درگذری از سر عقول و حواس
گرفت پور سیاوش به ترک هفت اقلیم / به نیم جرعه که دادندش از خم افلاس
نزاریا چو به مقدور خلق چیزی نیست / همیشه باش به توفیق حق به شکر و سپاس


 شمارهٔ ۶۶۱

زاهد مخمور را راهِ مناجات بس / عارف مجموع را کنج خرابات بس
شاهد ما گو درآی تا نظری خوش کنیم / بی‌غرض عشق را ذوق ملاقات بس
زهد مورز ای فقیه باده ‌خور و عشق باز / گر دم ما می‌زنی هم روش مات بس
معرفت کردگار وصف کن ار عارفی / ور نه کرم کن خموش چند کرامات بس
ز آن چه تو گم کرده‌ای باز نیابی به بانگ / نعره مزن تا به کی زین همه طامات بس
رمز نزاری نگر تا که بدانی که چیست / یعنی اگر طالبی رهبرِ دانات بس


 شمارهٔ ۶۶۲

آخر ای نامهربان فریادرس / بیش از پیشم مران فریادرس
در کنارم آی بر خونم کمر / چند بندی بر میان فریادرس
سوختم آبی بر آتش زن بیا / یک‌دم آخر یک زمان فریادرس
چون رکابم چند داری پای مال / بازکش یک‌دم عنان فریادرس
چند کوشم تا بپوشم راز دل / آشکارا شد نهان فریادرس
تا نباید خواست از دستور داد / از فراقم ده امان فریادرس
هرگزم فریاد اگر خواهی رسید / آمد اکنون وقت آن فریادرس
گر نزاری را بدین زاری نیی / پس که رایی در جهان فریادرس


 شمارهٔ ۶۶۳

رخ بنما ای صنم پرده فکن یک نفس / بهر خدا رحم کن بر من و فریاد رس
در هوس روی تو عمر به پایان رسید / آه که جان می‌دهم در هوس این هوس
گر شب خلوت مرا بار دهی باک نیست / با رخ چون روز تو کار ندارد عسس
شبهِ خطِ خوبِ تو ماه ندیده ست خلق / شکل قد شَنگِ تو سرو ندیده ست کس
چند نصیحت کند دوستم از نیک و بد / چند ملامت کند دشمنم از پیش و پس
بی‌سبب درد نیست ناله و فریاد من / جنبش چیزی بود موجبِ بانگِ جرس
آه نزاری زُدود آینهٔ روح را / آینه گرچه که آه تیره کند از نفس


 شمارهٔ ۶۶۴

تویی یار دیرینهٔ هم‌نفس / نباشد به جای توام هیچ‌کس
وصال توام آرزو می‌کند / نمی‌آید از سر برون این هوس
دلم می‌رود بر پی سوز عشق / رود کاروان بر خروش جرس
گناهی به جز عاشقی چیست هیچ / گنه‌کار را جای باشد حرس
جفاها که بر بنده‌ات می‌کنی / کسی با تو هرگز نگوید که بس
ز سیلاب چشمم تغیّر کند / اگر باز گویند پیش اَرس
ز جانم نمانده ست جز یک رمق / اگر می‌توان هیچ فریادرس
زمان تا زمان منقطع می‌شود / کدامین زمان بل نفس تا نفس
نزاری اگرچند خوش بلبلی ست / به دستان نیابد خلاص از قفس
ز معتوه معنی و صورت مجوی / سراسیمه نه پیش بیند نه پس


 شمارهٔ ۶۶۵

عاشق ازین شیوه نگشته ست کس / خود نه محبّت نه همین است و بس
تا غم دل شرح دهم یک زمان / تا به رخت در نگرم یک نفس
روز نباشد درِ من بی‌رقیب / شب نبود کوچهٔ من بی عسس
گر هوست بر سر من می‌زنند / در سر من جز هوست نیست بس
می‌بدهی تا نکنم بی‌خودی / مهر کنی قند ز دست مگس
بلبل شوریده نباشد خموش / باغ همان است و همانش قفس
گر سرش از مغز نبودی تهی / آن‌همه فریاد نکردی جرس
هرکه به قید تو گرفتار شد / تا ندهد جان نرهد زین حرس
رخ به جفا در نکشم وز وفا / برهمه عشّاق دوانم فرس
هر دو ز بحرند به نسبت ولیک / دُر ز صدف یافت شود نه ز خس
کرد و کیاییِ نزاری تویی / خواه به کارش رس و خواهی مرس


 شمارهٔ ۶۶۶

هلال ابروانش بین مقوّس / کشیده گرد مه خطی مطوّس
به هم دادند ما را اتّصالی / ز بدوِ فطرت ارواحِ مجّنس
ترا بر طاق جان من نشاندند / چو می‌بستند این طاق مقرنس
نه آن مستم ز چشم پرخمارت / که دارم روی هشیاری ازین پس
خبر افسرده را از سوختن نیست / ندارد آتش عاشق مهوّس
ولی‌عهدِ محبّت عاشقانند / ندادند این ولایت را به هرکس
شبان تا روز در بیغولهٔ درد / اگرچه دوستان داری مجلّس
نداری سوزناکی چون نزاری / خیالت شاهد حال است بر رس
اگر گویی نزاری بندهٔ ماست / مرا در هر دوعالم این شرف بس


 شمارهٔ ۶۶۷

دریغ صحبت یاران و دوستان انیس / دریغ عمر گرامی و روزگار نفیس
مدارِ دور به هم برزد استقامتِ من / ز گفته‌های شنیع و ز کرده‌های خسیس
مگر شنیده نبودم که در بهشت برین / به مکر و شعبده با بوالبشر چه کرد ابلیس
هوای هاویه بر من مگر مسلّط شد / که شد مدبّر عقلم مسخّر تلبیس
زمانه داشت مجنّس حساب ما یک‌چند / کنون به تفرقه خطّی نهاد بر تجنیس
امید نیست که باز آورد به هیچ سبیل / بریدِ باد نسیمی ز روضهٔ بلقیس
به بی معامله سودا چه می‌پزند کسان / که نیست نقد وفایی زمانه را در کیس
تراب و رمل به سر بر چه سود اگر ریزم / چو در مقامه ی هفتم دوباره شد اِنکیس
چو احتراق زحل جان من بسوخت چه سود / ز استقامت تیر و سعادت برجیس
تراب بر سرِ من گر سرم فرود آید / به هندویی که بر افلاک و انجم است رئیس
نزاریا که نگویم دگر ز انجم و چرخ / خطی چنین به گواهی انجمن بنویس


 شمارهٔ ۶۶۸

یک امشبی که درافتاده‌ای بیا خوش باش / به رای خویش مرو هم به روی ما خوش باش
به بینوایی ما امشبی قناعت کن / چو هیچ ساز دگر نیست با نوا خوش باش
اگرچه لایق قدر تو صدر سلطان است / دمی به کلبهٔ احزان این گدا خوش باش
مترس اگرچه رقیبان تندخو داری / به نسیه غم نتوان خورد حالیا خوش باش
برای دوست ز دشمن جفا تحمّل کن / ز دوست وا نتوان گشت بر قفا خوش باش
گذشت دی و بخواهد گذشت فردا نیز / غنیمتی شمر ای دوست وقت را خوش باش
چو روزگار ندادت ثبات عمر و مجال / قلم برفت ز فطرت نزاریا خوش باش


 شمارهٔ ۶۶۹

ای دل سودازده عاشق تنها مباش / با خود اگر می‌روی همره سودا مباش
همره سودا و تو شرط عظیم است نی / پس تو حجاب خودی پس تو در اصلا مباش
مقصد باقی طلب راه رو و دم مزن / هیچ توقّف مکن منتظر ما مباش
کاهلی و غافلی هر دو حجاب ره‌اند / کار خود امروز کن سخرهٔ فردا مباش
آفت راه تو چیست رای و قیاس محال / باز بگویم که چه پس‌روِ آرا مباش
غایت اشفاق بین زین همه تنبیه چیست / مرهم دل‌خسته باش صخرهٔ صمّا مباش
خوش‌منش و تازه رو باش چو لفظ ملیح / پر گره و صلب و زَفت هم چو معمّا مباش
منت هر ناسزا بیش تحمّل مکن / طالب لؤلؤ نیی تابع لالا مباش
دامن ملاح گیر تا به درآیی ز موج / باش چو کشتی حمول طیره چو دریا مباش
سدره رها کرده‌ای آمده‌ای در مغاک / بر در دون همّتان بیش به عمدا مباش
منکر اهل یقین معترض کفر و دین / بوده نیی بیش ازین نه نه حقا مباش
چیست نزاری چنین راز برون می‌دهی / نقد تو داری خموش بیهده گویا مباش


 شمارهٔ ۶۷۰

پند داعی بشنو پس‌رو پندار مباش / تخم شیرین ز پی مائده دو شوره مپاش
مشرکان دعوی توحید نکردندی کاش / چه کند طاقت خورشید ندارد خفّاش
فقها بیهده گویند و مشایخ فحّاش / همه ادرار ربایند و همه وقف تراش
باش یک‌روی و قوی باش و موافق کنکاش / گاه مرهم منه و گاه جراحت مخراش
من اگر چند نی‌ام زاهد و هستم قلّاش / هستم آزاد و نی‌ام بندهٔ اسباب معاش
پاک‌رو را چه غم ار عیب کنندش اوباش / زان که مردانِ خدای‌اند به بدنامی فاش


 شمارهٔ ۶۷۱

گر به جانان زنده ای جان گو مباش / هجر باشد وصلِ جانان گو مباش
درد را هم درد درمان است و بس / دردِ ما را هیچ درمان گو مباش
ما ز منزل فارغیم اینک قدم / راهِ ما را هیچ پایان گو مباش
تا قیامت مستِ او خواهیم بود / عشقِ ما را هیچ نقصان گو مباش
مردِ ترتیب و تکلّف نیستیم / کارِ ما را هیچ سامان گو مباش
شمعِ ما را هیچ نوری گو مبخش / کفرِ ما را هیچ ایمان گو مباش
چون ز ما برخاست تکلیفِ قلم / حرفِ ما را هیچ برهان گو مباش
خلدِ درویشانِ صادق خلوت است / خلدِ ما را هیچ رضوان گو مباش
چون نزاری هست ما خود نیستیم / مٌهر اگر باشد سلیمان گو مباش


 شمارهٔ ۶۷۲

خوش است عالمِ رندان و صحبتِ او باش / بیا دمی به علی رغمِ عاقلان خوش باش
درون به کعبه فرست و برون به می کده آر / نیاز می کن پنهان شراب می خور فاش
ز آفتابِ قدح کور دیده بگریزد / کز آفتاب تحاشی نکرد جز خفّاش
چو ذوقِ باده ندانی ز مستیِ ام مخروش / چو زخمِ عشق نخوردی جراحتم مخراش
نزولِ عشقِ حقیقی طمع مدار هنوز / نکرده خانۀ دل خالی از خیالِ قماش
ملامتِ دگران می کنی به فتویِ عشق / خطا چراست چو با عقل می رود کنکاش
اگر به عقلِ مجرّد کفایت است چو من / به عقل می روم آخر چه می کنی پرخاش
وگر زمام به دستِ ارادتِ دگری ست / برو به هرزه دلیلی ز عقل بر متراش
ز رویِ صورت اگر بر نیفکنند نقاب / درونِ پرده که داند چه می کند نقّاش
دمی به مجلسِ روحانیانِ راح پرست / دلت قرار نگیرد ز حرصِ کسبِ معاش
بهشتِ نقد و شرابِ طهور و ساقیِ حور / بیار خاک و به رویِ صلاح و تقوا پاش
لبم چو پردۀ دل خشک شد ز بی آبی / قدح به دستِ نزاری که داد کی کو کاش
اگر چو ظاهر باطن به خلق بنمایند / کسی چه فرق کند زاهد از منِ قلّاش


 شمارهٔ ۶۷۳

دلا سر پوشِ خوانِ سّرِ او باش / مکن تا او نگوید سرِّ او فاش
به چشمِ دوست رویِ دوست می بین / همه تن دیده شو بی دیده می باش
به چشمِ خود چه خواهی دید خود را / خودی از پیشِ خود برداری ای کاش
نهان شو چون صدف در بحرِ اسرار / [گهی] می پوش گوهر گاه می پاش
به دستی شمعِ اِلّا الله برافروز / به دیگر دست لا را دیده بخراش
درِ او می زنی از خود به در شو / کسِ او باش و ایمن شو ز اوباش
نزاری طاقتِ نورِ خورت نیست / برو سر در گریبان کش چو خفّاش


 شمارهٔ ۶۷۴

مرا گر عقل گوید متّقی باش / نیارم بود با رندانِ اوباش
وگر ناگاه عشق از در درآید / کند خالی مقام از عقل و ای کاش
رقیبم گو ترش منشین مکن شور / که من مجروحم و یارم نمک پاش
سزد گر دیدۀ افعی نخاری / به طعنه سینۀ عشّاق مخراش
مرا باری اگرچه می گزاید / نمی ترسد ز تابِ زلفِ جَمّاش
تو با ما گر به صلحی گر به جنگی / تو دانی نیست ما را با تو پرخاش
نزاری دم به دم می سوز خوش باش / نمی گویم چو خام افسرده می باش
ولیکن رازِ ما پوشیده می دار / مکن اسرارِ پنهانی مکن فاش
مده ره دزد را بر گنج سلطان / محبّت خانه خالی کن ز اوباش


 شمارهٔ ۶۷۵

جانم آن جاست که او گو تنم این جا می باش / ای دلِ شیفته مردانه شکیبا می باش
با تو گر چون سرطان کژ رود ایّام چه باک / تو به اخلاص کمر بسته چو جوزا می باش
نیست آسایشت از سایۀ دیوارِ کسی / هم چو خورشید سفر می کن و تنها می باش
تا توانی چو صدف دُرِ ثمین می پرور / پس پذیرندۀ هر جنس چو دریا می باش
نقد را باش و گر چون دگران موقوفی / بنشین منتظرِ وعدۀ فردا می باش
نامِ نیکو نتوان کرد توقّع در عشق / هم چنین گو درِ تشنیع و جدل وا می باش
لافِ تسلیم زدی صورت و معنی بگذار / مددت دوست بود فارغ از اعدا می باش
تا همه روی به رویِ تو کند مطلق دوست / راست چون آینه یک روی و مُصفّا می باش
عشق در گوشِ دلم گفت نزاری تا کی / برشکن بر خود اگر مردی و با ما می باش
عاقلان با تو اگر در من و ما بوش کنند / تو چه می خواهی ازین دَمدمه شیدا می باش


 شمارهٔ ۶۷۶

دلا خاک در دیدۀ عقل پاش / نه از خویشتن عاقلی بر تراش
اگر اهلِ دنیا زبون اند و خوار / تو باری گدایی ازین خیل باش
و بالِ تو در آفرینش تویی / نبودی تویِ تو در اصل کاش
بر افکنده را چون درو محو شد / توان کرد تصدیقِ نسبت به ماش
به جانی دگر زنده اند اهلِ دل / غذایِ محقّق نه نان است و آش
ملامت گرِ مدّعی گو مدام / به طعنه دلِ اهلِ دل می خراش
اگر پوستت چون نخود در کشند / نشاید که صفرا کنی هم چو ماش
ندانی ندانی که مردانِ حق / نکردند اسرارِ پوشیده فاش
کجا گر درآید نشیند سروش / مگر خانه خالی کنی از قماش
تو مخلوقی و آفریننده را / ندانی نبینی به عقلِ معاش
که را بینی ار او نگوید ببین / که را باشی ار او نگوید بباش


 شمارهٔ ۶۷۷

ای دلِ دریا نشین گوهرِ دریا مپاش / در قدمِ بی قدم لؤلؤ لالا مپاش
سدره طلب باش نه سخرۀ دنیایِ دون / از مژه ها در ثری عِقدِ ثریّا مپاش
برزگرِ عشق باش نیک و پژوهیده کار / آب به هر جو مبر تخم به هر جا مپاش
لایقِ بی دیدگان نیست نثارِ دُرت / هر چه به دست آیدت بر سرِ این ها مپاش
حکمِ حق و مستحق نیک نگه دار هان / تخمِ چنان تخمه یی هرزه به صحرا مپاش
بر سرِ پاکان حق در رهِ نیکانِ دین / تیغ به عمیا مزن خاک به عمدا مپاش
چشمۀ خضرست خم زادۀ چشمه مسیح / خاکِ تعصب در آن چشمۀ خضرا مپاش
کیست که فرعون را گوید کای بی خبر / گَردِ سرِ کویِ کفر بریدِ بیضا مپاش
ای همه تو ما که ایم هیچ و همه تو و لیک / خرمنِ امّیدِ ما بر دمِ نکبا مپاش
کیست نزاری که او لافِ محبّت زند / چینۀ بنجشک گو از پیِ عنقا مپاش


 شمارهٔ ۶۷۸

از آنم خلق می خوانند قلّاش / که در شورم چو بینم زلفِ جَمّاش
نگین در حلقه چون باشد گرفتار / منم در حلقۀ رندانِ قلّاش
مرا با دوستان صلح است و با من / همیشه دوستان را جنگ و پرخاش
قبولِ پندِ خودبینان ندارم / ازین جا می کنند اسرارِ من فاش
رقیبم گو به سوزن دیده بر دوز / حسودم گو به نشتر سینه بخراش
محبّت از دلم نتوان برون برد / چه غم دارم ز بدگویانِ فحّاش
چه حاصل عقل را از صحبتِ عشق / شعاعِ آفتاب و چشمِ خفّاش
مرا این کار با عشق اوفتاده ست / تو باری حالیا از عقل خوش باش
سرم پر شورِ عشق از ماه رویی ست / که در بزمش سزد صد زُهره فرّاش
ولی او پادشازاده ست و من رند / عجب گر سر فرود آرد به اوباش
منم دیوانۀ زنجیرِ زلفش / که بودی حلقه یی در حلقِ من کاش
نزاری فخر کن بر سر فرازان / اگر دستت دهد بوسیدنِ پاش
پیاپی از نثارِ کلک و دیده / گهر می ریز و مروارید می پاش


 شمارهٔ ۶۷۹

جمالِ رویِ هم چون آفتابش / شبی گر باز می بینم به خوابش
به شمشیر از منش نتوان جدا کرد / در آغوش ار کشم مستِ خرابش
چه خوش باشد بدان شیرین زبانی / که در شور آورد بر من شرابش
نه آخر زان دهان باشد خوش آید / اگر تلخ است اگر شیرین جوابش
دلم کرده ست دندان بر لبش تیز / به خونِ جانِ خود دارد شتابش
خیالِ قامتش سرویست پیشم / که هست از چشمۀ چشمانم آبش
قرارم نیست بر بی دل ببخشند / که بی دردی نباشد اضطرابش
فراقم هم دری در وصل دارد / زجایی می کشد چندین عذابش
نزاری بس که کانِ جان بکندی / ندیدی رنگ از لعلی مذابش
حسودت بر حماقت می کند حمل / که کوثر می کشد هم چون شرابش


 شمارهٔ ۶۸۰

چو صرف شد همه اوقاتِ عمر در طلبش / نه ممکن است که دل باز گردد از عقبش
چو خضر خاصیتِ آبِ زندگی یابم / اگر چنان که به عمدا لبم رسد به لبش
دلم نه بر پیِ آن می رود به تاریکی / که هست چشمه درونِ دو زلفِ بُل عجبش
مقررّست که از زلفِ او برون ناید / ز کنجِ سینه برون کرده ای بدین سببش
و گر چنان که به جایی دگر کند میلی / خیالِ دوست به تلقینِ من کند ادبش
وگر شود ز خواصِ سواد سودایی / طبیبِ عشق کند دفعِ احتراقِ تبش
برون از آن حَرَسِ خود کجا تواند شد / که بسته اند به زنجیرِ زلف روز و شبش
گواه باش نزاری که دل دلِ من نیست / درست نیست به من هیچ نسبت و حسبش
ز ناشکیبی و بی طاقتی که بود دلم / کسان به طعنه نهادند هر دری لقبش
گرو نهادم و با عشق بر بساط نشست / ببرده اند ز من هم در اوّلین نَدَبش


 شمارهٔ ۶۸۱

وَه وَه از جانِ به لب آمده بر بویِ لبش / وزتنِ مانده خیالی ز خیالِ قصبش
زلف و رویش هبل ولاتِ منِ مجنون اند / شب و روزِ منِ آسیمه سر از روز و شبش
ز ابتدا بی دلی و شیفته رایی کردن / از کجا خاست مرا با تو بگویم سببش
بوسه یی چند به من داد وز آن وقت چنین / جگرم گرم شده ست از لبِ هم چون رطبش
زندگانیِ من و عمرِ گرامی آن است / که بقایایِ بقا صرف کنم در طلبش
گر دلم برد نگارا به سرِ زلفِ تو دست / من نیارم تو بفرمای به واجب ادبش
گر چه بی وجه بود عیب و ملامت کردن / بی دلی را که بود آرزویت مستحبش
شرحِ حسنِ تو به تفضیل نمی یارم گفت / گاه گاه از پیِ تخفیف کنم منتخبش
گر جهان خلد برین است نزاری را بس / سرِ کویِ تو مقاماتِ نشاط و طربش


 شمارهٔ ۶۸۲

ز گردِ چشمۀ حیوان برآمده ست نباتش / درونِ چشمۀ حیوان لبالب آب حیاتش
هلاکِ مطلقِ خود را کسی حیات نگوید / وگرچه این دو صفت نیست از حسابِ صفاتش
هزار تشنه بر آن چشمۀ حیات فرو شد / به اختیار و یکی آرزو نکرد نجاتش
چه جهد کردم و هم از قضایِ عشق نجستم / چه اختیار کسی را که رفت صبر و ثباتش
کسی که دامنِ طاعات می کشید ز شبنم / بیا ببین که ز سر درگذشت آبِ فراتش
خیالِ رویِ تو جانا بتِ من است بتِ من / من و خیالِ تو و بت پرست و عزّی ولاتش
ز بت پرستیِ من در رسومِ شرع چه نقصان / همین قدر که دریغا ثوابِ صوم و صلاتش
اگر تو خط بنمایی به خونِ خلق بدارند / معبّدان همه تعظیم هم چنان که بر آتش
بیا بده ز لبت کامِ من به رغمِ عدو را / به مستحق برسان حقّ که واجب است زکاتش
به کامِ خویش ببینم رقیبِ سوختنی را / به دادخواه گریبان گرفته در عرصاتش
ز دستِ او نفسی برنیامده ست ز من خوش / که صد هزار بلا بر وجودِ ناقصِ ذاتش
بهشت رویا امشب اجازتم ده و فردا / بسوز گو که وجودم دریغ نیست در آتش
به نقدِ وقت زمانی به حالِ ما نگران شو / هزار یادِ نزاری چه سود بعدِ وفاتش


 شمارهٔ ۶۸۳

درونِ سینه یی دارم پر آتش / دلی از آتشی چون آبِ رز خوش
به هم اضداد را چون ممتزج کرد / تعالی الله به یک جا آب و آتش
عجب خاصیّتی دارد از اوّل / بود بیگانه امّا آشنا وش
به آخر می کند اضداد را جمع / اگرچه ز ابتدا دارد مشوّش
به وجهِ می گرو کن هر چه داری / کلاه و موزه و قربان و ترکش
همه جز دوست کّلِ آفرینش / حجابِ تست باید کرد ترکش
من و یک هم نفس کوهست و من نه / زمین گو هفت می باش و جهت شش
هوایِ حرص و آز الحمدلله / نزاری را ندارد در کشاکش


 شمارهٔ ۶۸۴

دوست می دارم خمارِ چشم مستش / و آن نگار و نقش بر سیمینه دستش
از کجا گویم که از سر تا به پایش / در نکویی هر چه بتوان گفت هستش
سرو را با آن بلندی غیرت آید / از قیامت کردنِ بالایِ پستش
گر نموداری به چین افتد ز رویش / قبله سازد مردمِ صورت پرستش
هر که را برخاست از سودایِ او دل / دم به دم مهری دگر در جان نشستش
ای دریغا توبۀ ده سالۀ من / گرچه محکم بود هم در هم شکستش
خلق می گوید نزاری را چنین دل / در چنان شوخی نمی بایست بستش
از قضایِ عشق نتواند بجستن / بس که جان از طعنۀ دشمن بخستش


 شمارهٔ ۶۸۵

که را کشتند دی چشمانِ مستش / که هست امروز خون آلوده دستش
منم آن کشتۀ حی بازگشته / به بوسی از لبِ کوثر پرستش
دلی کو کز کمندِ زلفِ او جست / که نی چشمش به تیرِ غمزه خستش
اگر زان دستِ سیمین می فرستد / مرا خوش تر ز نوش آید کبستش
هلال از بهرِ آن شد ماهِ گردون / که چون ماهی برآویزد به شستش
به عکسِ قامتِ سروِ سرافراز / قیامت می کند بالایِ پستش
مرا گویی مرو در کویِ یاری / که هر دم با کسی باشد نشستش
چه افتادی به دستِ گل عذاری / که خاری از تو در دامن نبستش
ملامت بر نزاری تا کی آخر / روا نبود مکن چندین شکستش
نزاری از کسی بیمی ندارد / به غیر از غمزۀ چشمانِ مستش
نصیحت با کسی گویند کو را / غمِ دنیا و دین یک ذرّه هستش


 شمارهٔ ۶۸۶

خدایا ازین مسکراتم ببخش / به مردانِ خود سیّئاتم ببخش
چو بس تشنۀ رحلتم ای کریم / گران شربتی ز آن فراتم ببخش
چو خاصانِ مخلص به آزادگی / ز دیوانِ خود یک براتم ببخش
به کشتیِ نوحِ عنایت درون / ز طوفانِ غفلت نجاتم ببخش
چو زین قلزمم داده باشی نجات / ز گردابۀ مهلکاتم ببخش
چو فرزین اگر چند کژ رفته ام / تو رحمت کن از شاه ماتم ببخش
تو آورده ای و تو پرورده ای / خطای نفوس و ذواتم ببخش
خلاصم ده از بت پرستیِ خود / به الّا الله از لایِ لاتم ببخش
مرا خوش روان کن چو خوش داشتی / به یک لمحۀ التفاتم ببخش
از آن پیش کز پس درآید اجل / برون بر ازین مشکلاتم ببخش
قسم بر تو استغفرالله لک / به فضلت که پیش از وفاتم ببخش


 شمارهٔ ۶۸۷

نمی زنم نفسی تا نمی کنم یادش / که بختِ نیک به هر حال هم نشین بادش
گشاده خاطر وز اندیشه فارغ آن روزم / که تازه روی ببینم به خواب دل شادش
دمی ز چشمِ پرآبم نرفت و می دانم / که یادِ من به زبان نیز در نیفتادش
مرا ز خاکِ درش گردشِ فلک بربود / چو پشّه یی که به عالم برون برد بادش
سعادتی به همه عمر اتفاق افتاد / نحوستی به عوض در برابر استادش
که را کنارِ وصالی دمی میسّر شد / که روزگار سزا در کنار ننهادش
ز روزگار شکایت طریقِ دانش نیست / چو اختیار نباشد به داد و بیدادش
رواقِ منظرِ طالع بلند و پست آن کرد / که از مبادیِ فطرت نهاد بنیادش
به صبر کوش نزاری که قیدِ محنت را / رسد چو وقت رسد لطفِ حق به فریادش


 شمارهٔ ۶۸۸

مسکین دلِ بی چاره کز دست بشد کارش / در واقعه یی بینم هر روز گرفتارش
توبه نکند هرگز ور نیز کند روزی / شب را ز قضا باشد بشکسته دگر بارش
هر شوخ که پیش آید وز غمزه کند میلی / باید شدنش بر پی بی چارۀ ناچارش
گفتم نتوان پیری بربست به برنایی / تا چند ز دل بازی مِن بعد نگه دارش
گفتا بشنو پندی کز عمر بری بهره / پرهیز کن از عقلی کز عشق بودعارش
در عشق ریاضت کش وز راحت او برخور / تا در نرسد میوه شیرین نبود بارش
قاصر نظران باشند آشفتۀ صورت ها / خودبین نتواند شد مستغرقِ دیدارش
زلف و خط و خال و لب هست آیتی از قدرت / آن جا همه او بیند گر عشق دهد بارش
بی شمعِ شبِ تاری روشن نشود خانه / اعما چو نمی بیند چه روشن و چه تارش
بی چاره نزاری را در پختنِ این سودا / کرده ست بدین زاری اندیشۀ بسیارش


 شمارهٔ ۶۸۹

فکن ای بخت یک ره استخوانم زیرِ دیوارش / که غوغایِ سگان از حال من سازد خبردارش
به سینه داغِ بالایِ الف سوزم که پیشِ او / چو سر پیش افکنم بینم در آن آیینه رخ سارش
به عالم می فروشد هر دمم سودایِ زلفِ او / که هست از تابِ خورشیدِ رخ او گرم بازارش
همه شب سنگِ غم بر سینه می کوبم که گر روزی / رقیبِ او زند سنگِ جفا کم باشد آزارش
شد از کشتن به نامم قرعۀ محنت چنان سوده / که دوران بهرِ تسکینِ دلِ ما ساخت طومارش
درین بستان مشو مغرورِ حُسن گل چه می دانی / که هست آلودۀ زهرِ جدایی نوکِ هر خارش
نزاری مرد در کویش به زاری شامِ غم گویی / که دیگر هیچ گه نامد به گوشم نالۀ زارش


 شمارهٔ ۶۹۰

که می آرد به دل پیغامِ یارش / که باد از صدقِ دل جانم نثارش
نیارامد دلم تا روزِ محشر / مگر آن شب که گیرم در کنارش
غلامِ نکهتِ بادِ صبایم / که دارد بویِ زلفِ مشک بارش
گلش گر در چمن بیند نشیند / سنانِ رشک در پهلویِ خارش
که باشد نرگسِ رعنا که خود را / کند نسبت به چشمِ پر خمارش
بماند زادۀ کانِ بدخشان / خجل از رشکِ لعلِ آب دارش
خلافِ سرو اگر بالا نماید / گریزد ز آن بلا در زینهارش
عجب نبود اگر در روضه طوبا / زمین بوسد نه سرو جویبارش
بلرزد از حسد سروِ پیاده / چو برطرفِ چمن بیند سوارش
عجب چابک سواری وین عجب تر / که قلبِ دوستان باشد شکارش
نه زر دارم نه زور و هیچ غم نیست / ز زاریِ نزاریِ نزارش


 شمارهٔ ۶۹۱

هنوز اگرچه جفا دیده می روم ز برش / وفا کنم به دو چشم از میانِ جان به سرش
چنان که تشنه ز آبِ حیات نشکیبد / نمی شکیبم از آن مایلم به خاک درش
گرم به تیرِ جفا خسته کرد باکی نیست / به تیغ باز نگردم ز رویِ چون سپرش
به نفخِ صور چه حاجت مرا که برخیزم / اگر به خاک فرو گویدم کسی خبرش
مهِ دو هفته که باشد که آفتابِ منیر / روا بود که رود هم چو سایه بر اثرش
دلِ ضعیف چه باشد هزار جانِ عزیز / به یک کرشمه برند آن دو چشمِ شیوه گرش
مشامِ بادِ صبا مشک بوی کی بودی / اگر نبودی بر چینِ زلفِ او گذرش
هزار صوفیِ صافی نه هم چو من رندی / ز راهِ دین ببرد التفاتِ یک نظرش
نزاریا تو و زاری خلاف می گویند / که جز به زر نتوان کرد دست در کمرش


 شمارهٔ ۶۹۲

کیست شیخ الوقت تا فریاد دارم بر درش / زان که خلقی در ضلالت برد زلفِ کافرش
آن که گر یک بوسه با بادِ صبا هم ره کند / در خروش آید نباتِ مصر و شهد از شکّرش
وان که از رویِ شرف لؤلؤیِ لالا در صدف / خط به لالایی دهد با لعلِ گوهر پرورش
وان که گر بر عارضِ سیمینش اندازد نظر / سر نهد بر خّطی عنبر بویِ مشکِ اذفرش
از گلابِ عشق بِسرشته ست گویی فطرتش / وز برایِ فتنه پرورده ست گویی مادرش
گر ز من پرسد کدامین است گویم آن که عشق / در مراتب می نهد جان و جهانی دیگرش
گو بده فتوا که در وی بت پرستیدن رواست / یا بکن کوتاه دست از ملّتِ پیغمبرش
ورنه پیشِ شحنه بردارم فغان از محتسب / دادِ من بستاند از چشمانِ مستِ دل برش
ور شوم نومید ازو باید ضرورت داد خواست / بر درِ مخدوم و بنشستن مجاور بر درش
مشکلی دارم که از یرغوچیان آن شوخ را / هر که خواهد دید خواهد شد به عمدا یاورش
تا نزاری را بلایِ عشق چون آمد به سر / عاشقی سربازیی صعب است در پیران سرش
آری آری هر که عاشق نیست نزدِ اهلِ دل / جان ندارد گرچه جان می ماند اندر پیکرش


 شمارهٔ ۶۹۳

فرخنده روزگارِ گدایانِ خارکش / چون اشترانِ مستِ تنگ خوار و بارکش
آخر شتر به قوّت و شوکت چنان که هست / داده ست اختیار به دستِ مهارکش
گر شد دوباره قافیه امّا دو شاهدند / تو هر دو را سبک ز میان در کنار کش
از تو چه منفعت که شترمرغِ مطلقی / نه بالِ بر پریدن و نه پشتِ بارکش
ای سال خورده بر نود و صد کشیده گیر / وآن گه قیاس کرده ز صد بر هزار کش
چون عاقبت نهایت اعمار لازم است / باری به نقدِ وقت میِ خوش گوار کش
مهر از زمانه بگسل و دل در جهان مبند / زین بر کمیت می نه و تنگ استوار کش
از اهلِ روزگار مکن احتمالِ جور / باری چو می کشی ستمی هم ز بار کش
دنیا که هست مزرعه الآخرت درو / آسایش و مجاهده از نور و نار کش
نیک و بد و حلال و حرام و نشاط و غم / در می نخست عیش کن آن گه خمار کش
از طاعتِ مزوّرِ خود بیش ازین مناز / این می ز جامِ مرحمتِ کردگار کش
آزست و بس زبانۀ دوزخ نزاریا / نیلِ نیاز بر رخِ زردِ نزار کش
یا رب نیازمند به بخشایشِ توام / پاک از میانِ معصیتم بر کنار کش
خّطِ جواز ده به نزاری که بی حجاب / آزاد وار رخت به دار القرار کش
ای ناگزیر رحم کن و خّطِ مغفرت / در سیَئات بنده به روزِ شمار کش


 شمارهٔ ۶۹۴

معطّرست دماغم ز بوی ِ یرلیکش / ملازمم به دل و جان ز دور و نزدیکش
ز بختِ من نظرِ دولتی قوی باشد / که در کنارِ من آید میانِ باریکش
از آن دو هندویِ جادو به زیرِ ابرویِ طاق / شدند بنده به صد دل مغول و تازیکش
بر آستانۀ او آفتاب فخر کند / اگر محّلِ یکی باشد از ممالیکش
چو شب سیاه کند از سپید کاریِ خویش / جهانِ روشن بر من چو زلفِ تاریکش
دلِ نزاریِ مسکین چنان مسلّم کرد / که هم چو مملکتِ خویش کرده تملیکش


 شمارهٔ ۶۹۵

هیهات نزاری بنگر بوسه ستانش / زلفش بکش و لب بگز و بوسه ستانش
با آن که چنین است مشو غرّه به حسنش / بی کار چرا باشی مگذار چنانش
مگریز ز تیرِ مژۀ مستش اگرچه / تا گوش کشیده خمِ ابرویِ کمانش
تا از لبِ شیرینش بوسه نستانی / شیرین ست چه می دانی یا شور دهانش
تا بویِ نمک دارد یا لذّتِ شکّر / جز آن نشناسد که مکیده ست دهانش
سر در سرِ شیرینِ لبش کرد چو فرهاد / با هر که نویدِ شکری داد زبانش
آن کس که ببوسید گمان است یقینش / وآن کس که نبوسید یقین است گمانش
از تیرکشِ غمزۀ او روی نپیچید / گر هر مژه در دیده شود هم چو سنانش
بی چاره نزاری چه حکایت کند از وصل / هرگز به کناری نرسیده ز میانش


 شمارهٔ ۶۹۶

گفتم آیا در کنار آرم میانش / خود سبک در تاب شد و آمد گرانش
خواستم تا بوسه یی گیرم ز لعلش / بی دُرِ دندان نشد پیدا دهانش
قفلِ لب بگشاد و خندان شد به خنده / از دهان آن گه پدید آمد نشانش
چون رکابش پای بوسی چشم دارم / گر به دست من دهد دولت عنانش
منعمان و بستر و بالینِ نازک / ما و خاکِ کوی و خشتِ آستانش
هر که را شد جیبِ نام و ننگ پاره / بعد ازین دامن نگیرد این و آنش
گر شود در دوست مطلق محو نَبوَد / بیم و امیّد از جهنّم وز جنانش
ور برانگیزندش از خوابِ قیامت / بویِ عشق آید به حشر از استخوانش
از دلِ چون کوره گر آهی بر آرم / چشمۀ خور باز پوشاند دخانش
ناصحِ افسرده آگاهی ندارد / از تنورِ سینۀ آتش فشانش
یار شیرین است و دل فرهاد و خسرو / عشق خواهد زود کردن قصدِ جانش
گرچه ترکِ سینۀ سیمین نگیرد / می کند حالی به سنگی امتحانش
فارغ از پندست و آزاد از نصیحت / چون کند چون دوست می دارد چنانش
گردِ بدمستان چه می گردی نزاری / الحذر از چشم های ِناتوانش
از بلا پرهیز اولا تر نگه کن / تیرِ غمزه در کمان ِابروانش
هر که انسانیّتی دارد نزاری / ناگزر باشد ز یارِ مهربانش
تا چه کار آید چه خواهد کرد ممسک / گر نباشد جان فدایِ دل ستانش


 شمارهٔ ۶۹۷

هر که ما را دوست دارد خلق گردد دشمنش / ترک خود باید گرفت آن را که باید با منش
هرکه گامی زد درین ره اختیارش شد ز دست / وآن که سر پیچید ازین در خون خود در گردنش
این قبول از دوست می باید که باشد قصّه چیست / بخت چون برداردش گر دوست گوید بفکنش
عیسی از امّت چو شد بیزار ترسا را چه سود / گر چو رشته بگذرد بر چشمۀ سوزن تنش
گر زبان در می کشد جاهل مشو در خشم ازو / رحم کن بر چشمِ نابینا و طبعِ کودنش
مفلس ار داند که این دُر از کدامین بحر خاست / خوش کند کامِ نهنگ اندر به دست آوردنش
خشک مغز از همّتِ صاحب ولایت غافل است / در شود وز موجِ دریا تر نگردد دامنش
گنبد فیروزۀ گردون چو شب گردد سیاه / دودِ آهِ عاشقان گر بگذرد بر روزنش
قمریِ طوبا نشین و دانۀ دنیایِ دون / بالله ار جمله جهان در چشمِ جان یک ارزنش
دل برین وحشت سرایِ دهر ننهد معتقد / چون بود روح القدس را کنجِ گلخن مسکنش
هر که شد حاشا کُم الله زالِ دنیا را زبون / مرد نَبوَد بل که کم دانند مردان از زنش
شیشۀ بایست و نا بایست را چون زلفِ دوست / گر نمی خواهی که باشی زن صفت بر هم زنش
یار بت روی است و می گوید نزاری غیرِ من / گر همه میثاقِ اسلام است چون بت بشکنش
مَرغ زارِ دهر پر شیرست و ناممکن بود / بی سمومِ قاتل ار خواهی نسیمِ گلشنش


 شمارهٔ ۶۹۸

مرغِ دلم که زلفِ تو باشد نشیمنش / کی آرزو کند هوسِ سینۀ منش
هرگز وی التفات به زندانِ تن کند / روحی که زیرِ سایۀ طوباست مسکنش
خورشید اگر ز گوشۀ برقع کند نگاه / زلفت ز رشک تیره شود چشمِ روشنش
ور بت پرست رویِ تو بیند به اعتقاد / لازم شود چو توبۀ من بت شکستنش
روح الامین اگر تنِ او بیند از خیال / هم در خیالِ آن چو خیالی شود تنش
وصلت که دید چون به خیالت نمی رسد / کس تا نمی کند غمِ هجرت چو سوزنش
صیدِ کندِ زلفِ تو شد هر کجا دلی ست / لطفی بکن به دوش دگربار مفکنش
گر ماه در کمندِ تو باشد غریب نیست / خورشید نادرست کمندی به گردنش
رویت ز بیمِ فتنه که غوغا شود مگر / با خلق از آن سبب بنمایی نهفتنش
اشکم ز شوقِ حلقۀ گوشت برون جهد / از دیده هر زمان و بگیرم به دامنش
عکسِ خیالِ تست جگر گوشۀ دلم / ز آن بر کنارِ دیده نشانم مُمکَنش
نقشِ توام ز دیدۀ ظاهر نمی رود / الّا به می که بی خبرم می کند فنش
گلشن کند چو می به نزاری رسد ز شوق / یادِ تو کلبۀ دلِ تاریک روشنش


 شمارهٔ ۶۹۹

بیار ای بادِ جان پرور نسیمی از عرق چینش / خجل کن نافۀ چین را ز بویِ زلفِ پر چینش
شبی در شو به خرگاهش برافکن برقع از ماهش / تفرّج کن گلِ ستانی ز سنبل گِردِ هر چینش
ببین پیراهنِ نسرین تَرازِ طرّۀ مشکین / نهان در نیفۀ هر چین هزاران نافۀ چینش
به خوابش هم نمی بینم که دارم آتشین بستر / تو باری می توانی هر زمان رفتن به بالینش
مرا آن بخت کی باشد که چون بادِ صبا هر شب / نقاب از رخ بر اندازم ببوسم عقدِ پروینش
به یک ره بر شکست از ما و شرطِ عهد بر هم زد / جفا بر دوستان کردن نمی بایست چندینش
نصیحت کردم این دل را که ای دل تَرکِ تُرکان گیر / منه دل خاصه بر تُرکی که یغما باشد آیینش
ولیکن اختیاری نیست فرهادِ سبک دل را / ضرورت کوه می باید برید از بهرِ شیرینش
نزاری بر ندارد چشم از روی نکورویان / مگر وقتی که بر بندد قضا چشمِ جهان بینش


 شمارهٔ ۷۰۰

هزار یادِ سرِ پنجۀ نگارینش / هزار یادِ بناگوش و عِقدِ پروینش
کنار من شود از اشک تا میان پرخون / چو یادم آید از آن پنجۀ نگارینش
ز بس تپیدنِ دل چون گِره شوم درهم / چو یادم آید از آن زلفِ عنبر آگینش
ز دیده زر طبقِ روی در گهر گیرم / چو یادم آید از آن سینه هایِ سیمینش
چو نافِ آهویِ چین در دلم بسوزد خون / چو یادم آید از آن طرّه هایِ پرچینش
نسیمِ پیرهنِ یوسفم رسد به دماغ / چو یادم آید از آن نکهتِ عرق چینش
برآیدم به دماغ آتش از حرارتِ مهر / چو یادم آید از آن غمزه هایِ پرکینش
شود رخِ چو زریرم ز اشکِ سیم اندود / چو یادم آید از آن حلقه هایِ زرّینش
از آبِ شور سرم گریه تر کند دامن / چو یادم آید از آن خنده هایِ شیرینش
هزار بار برآید ز غصّه جان به لبم / چو یادم آید از آن رسم و راه و آیینش
همین خوش است که از وقتِ یاد کردنِ دوست / خوش است وقتِ نزاریِ زارِ مسکینش


 شمارهٔ ۷۰۱

آن را که گمان شود یقینش / برخاست همه جهان به کینش
آن را که ز بود خود برون شد / بر سدره کنند آفرینش
آن امر که عقل از اوست فایض / عشق است ولی مگو چنینش
آن مهر که داشتی سلیمان / دانی که چه بود بر نگینش
تو هیچ مباش تا بباشد / محکوم تو کل آفرینش
از خویش به در نمی شود عقل / تا عشق نمی شود قرینش
جانانه ما وصال کرده ست / اما تو به چشم خود مبینش
او را نتوان به چشم شک دید / الا که به دیده یقینش
ای باد صبا ز ما فرو گوی / حرفی به دو گوش نازنینش
مردیم و ز ما نمی کند یاد / بر گوی حکایتی از اینش
چون حلقه رسد مگر به گوشش / زاری نزاری حزینش


 شمارهٔ ۷۰۲

ز دست مدعیان یک زمانکی شبِ دوش / شرابکی دو سه در خدمتت نکردم نوش
به روزگار شبی دیگر اتفاق افتد / که پای بوس تو حاصل کنیم و دست آغوش
بر آتش جگرم ریز یک دم آب وصال / کز اندرون وجودم به سر برآمد جوش
قبا مکن چو گریبان غنچه پرده ی من / که همچو بلبل مستم در آوری به خروش
غم تو هرچه درآیم که با تو برگویم / شکیب می نهد انگشت بر لبم که خموش
چه باک اگر ز پسم مدعی جفا گوید / منت به پیش برم چون غلام حلقه به گوش
بیا که عمر گرامی برفت یار عزیز / مکن سعادت امشب مده ز دست چو دوش
بیار باده صافی که با تو در رمضان / فرو برد به صفا صوفی مرقع پوش
نخست خود بخور آن گه به دوست کامی پر / بده به دست نزاری و بر فلک زن دوش


 شمارهٔ ۷۰۳

مشتری و زهره در عین قران بوده ست دوش / بوسه و می تا سحر با هم روان بوده‌ست دوش
طالع سعد از از وبال آمد برون گویی که باز / در معارج با سعادت هم عنان بوده‌ست دوش
عارض خوبش که همچون صبح روشن آفتاب / در شب تاریک زلفینش نهان بودست دوش
بی غبار ابر تاریکِ رقیب تیره روی / تا سحر خورشید مجلس در میان بوده‌ست دوش
از لب جام لبالب قوّتِ دل تا به روز / وز لب ساقی پیاپی قوت جان بوده‌ست دوش
عاشق و معشوق مست و کرده در آغوش دست / آب و آتش ممتزج در یک مکان بوده‌ست دوش
از عرق چینش نسیمی با صبا همراه شد / باد ازین جا در چمن عنبر فشان بوده‌ست دوش
غنچه دلتنگ از رشک صبا زد قرطه چاک / بلبل بیچاره در تشویش از آن بوده‌ست دوش
خضر چون بودست بر سر چشمه‌ء آب حیات / بر لب کوثر نزاری همچنان بوده‌ست دوش


 شمارهٔ ۷۰۴

پیر خرابات به من گفت دوش / ای پسر از خویش مگوی و خموش
گر سر ما داری و پروای ما / ناز مکن درد کش و دُرد نوش
سوخته باید که بود مرد کار / خام بود هرکه نخورده‌ست جوش
ساکن و تن دار و گران بار باش / نی چو سبک مغز برآور خروش
مرد برانداخته دنیا و دین / محرم راز آمد و اسرار پوش
هیچ ندانند و همه مدعی / رای پرستان عبادت فروش
پس رو رندان خرابات باش / باز نمانی ز رفیقان بکوش
شیوه چالاک مجانین خوش است / بی خبر از مصلحت عقل و هوش
ترک زبان آوری و قصه گیر / چشم رضا بر کُن و بگشای گوش
هیچ نیی خواجه نزاری برو / بیش ز ابلیس مگو وز سروش


 شمارهٔ ۷۰۵

کمند است آنکه افکنده‌ست بر دوش / ندانم یا نغوله بر بنا گوش
کمند افکندن زلفش نه بس بود / که بر دنبالش ابرو می کشد غوش
لبان باده فامش ناچشیده / چه معنی را ز مردم می برد هوش
برو بالا از این خوشتر ندیدم / ز یاغ کیست این سرو قبا پوش
غلام کیست آن کز زلف کرده‌ست / فلک را چون غلامان حلقه در گوش
بیا تا بی حیا در پایش افتیم / که سر بر پایِ او بهتر که بردوش
مرا با این همه کوتاه دستی / چنین سروی کجا گنجد در آغوش
همی کوشم کزو کم یادم آید / ولیکن خود نمی گردد فراموش
چنین شوریده خاطر زانم امروز / که در خلوت به خوابش دیده ام دوش
دگر بیچارگان طاقت ندارند / چو یوسف گو برو برقع فرو پوش
چو زاری در نمی گیرد نزاری / ملامت می کند منظور خاموش
برو تا بر نخیزد فتنه بنشین / چو پایت بر سر گنج است مخروش


 شمارهٔ ۷۰۶

با شمع درآمد از درم دوش / می در سر و سر ز می پر از جوش
افکند کمند مشک بر عاج / یعنی که نغوله بر بنا گوش
پر بر کف من نهاد جامی / گوشم بگرفت و گفت هین نوش
گفتم به یکی معاف دارم / گفت این چه سخن یکی دگر نوش
القصه چو کاله جوش ره یافت / در کاسه کله دعا گوش
فریاد برآمد از حسودم / هم عقل ز من برفت و هم هوش
گفت ار نظریت هست با ما / بر روی نیفکنی در آن ‌کوش
بی خویشتنی مکن بیارام / بر ما به ستم جهان بمفروش
در دوستی من ار به تیغت / دشمن بزند منال و مخروش
گفتم به حیا نباید آمد / در حلقه عارفان مدهوش
عیبی نبود گرفته عاشق / معشوقه خویش را در آغوش
تا با تو فتاده ایم خود را / کردیم نزاریا فراموش


 شمارهٔ ۷۰۷

آمد بر من نگار من دوش / افکنده دو زلف شست بر دوش
با من به عتاب و ناز می گفت / ای کرده وفا و عهد فرموش
گویی ز کجایی و چرایی / با مدعیان ما هم آغوش
من می خورم از تو زهر غصه / تو می به خلاف من کنی نوش
تقصیر نمی کنی چو مردان / در نقض وفا و عهد می کوش
شرمت نبود ز من زهی چشم / دردت نکند سخن زهی گوش
گفتم سخنان تلخ گفتن / حیف است از آن لب شکر نوش
دستانِ چنین مبند بر من / بهتانِ چنین مگوی خاموش
دشمن چو خلاف دوستان است / بر ما سخن رقیب منیوش
ور نیز ز ما خیانتی رفت / دامان عنایتی بر آن پوش
از خواب در آمدم چو مستی / مستی و چه مست رفته از هوش
دل گفت به من که ای نزاری / اسرار نگاه دار و مخروش
در خواب خیال های مشکل / بینند مولِّهانِ مدهوش
نقدی ست گران بها که دیدی / ارزان ارزان به هیچ مفروش


 شمارهٔ ۷۰۸

ای لبت عقلم به غارت داده دوش / وی دو چشم مستت از من برده هوش
تاختن کردی چو یاغی بر سرم / در چریک صبرم افکندی خروش
نا شکیبایی و بی صبری ببرد / از سر رازی که ما را بود دوش
عشق ما در گرد شهر افسانه شد / هرگز این دریا بننشیند ز جوش
جز مگر آنچ از تو می گویند و بس / کفر و دینم در نمی آید به گوش
مهربان یارا دریغا گر دمی / راه بر ما گیریی‌ امشب چو دوش
تا به کام دل دمادم کردمی / بر جمالت یک صراحی باده نوش
کاشکی باری جوانمردی کند / ترک ما گیرد رقیب زن فروش
زین کمندم روی استخلاص نیست / کز قدم رفتم درین گل تا به دوش
هم رجا واثق نزاری صبر کن / تا مراد دل بدست آری بکوش
زاریی می کن که شیر اندک دهد / مادر مشفق به فرزند خموش‌


 شمارهٔ ۷۰۹

سرمست درآمد ز درم نیمه شبی دوش / ماهی که به یک غمزه ببرد از دل ما هوش
برجستم و گفتم که به بر در کشم او را / گفتا نه کنار است و نه بوس است و نه آغوش
از ما چه خطا رفت وفای تو همین بود / ای عهد خود و عهده‌ء ما کرده فراموش
درپای وی افتادم و گفتم که زمانی / بنشین به سرم تا بنشیند دلم از جوش
برخاست چو بنشست قیامت ز وجودم / آهسته به من گفت که ساکن شو و مخروش
وآن گه به سوی دست کسی کرد اشارت / گفتا چه درو می نگری باده بدو نوش
بر باده یکی شیشه برون کرد که در حال / خلوتگه من کلبه عطار شد از بوش
گفتم رمضان گفت که امشب شب قدر ست / بستان و مکن خرخشه آغاز و سبک نوش
تو تشنه دیرینه و من ساقی مجلس / عیدی به از این عذر مگو بیهده خاموش
آرام دلم حاضر و دولت شده ناظر / بر طاعت و عصیان و بد و نیک زدم دوش
گه نار برش بردم و گه سیب زنخدان / گه مَی ز لبش خوردم و گه خَوی ز بنا گوش
او ایمن از آسیب رقیبان خوش و خندان / من بی خبر از هر دو جهان واله و مدهوش
کس چون تو شبی روز نکرده ست نزاری / ور با تو کسی گفت که کرده ست تو منیوش


 شمارهٔ ۷۱۰

ای دل از گردش ایام مخالف مخروش / با قضایی که ز تدبیر برون است مکوش
غم بگذشته و اندیشه ی آینده هباست / حال دریاب و مخور بیهُده اندوه می نوش
دوش بگذشت و مبر رنج که نو باز آری / نتوان ساختن امروز ز سرمایه ی دوش
من اگر می نخورم ور بخورم هر دو یکی ست / با من شیفته نه عقل بماندست و نه هوش
صبر نیک است ولیکن ننشیند واله / پند خوب است ولیکن ننیوشد مدهوش
رنگ چون گیرم و چون توبه به تزویر کنم / من نه آنم که مزوَّز خرم از زرق فروش
من ز تصنیف معاند متغیر نشوم / هم مگر باز برد هرزه سوی هرزه نیوش
تا مصفا نشود مرد نباشد صوفی / تو که اسما ز مُسما نشناختی خاموش
گر به صوف است و صفا کیست که او صوفی نیست / کار خام است مگر پخته شوی پاک به جوش
آیت توبه ز مبدای ازل خوانده ام / هرچه خود وقت درآید به من آیند سروش
وای از دست نزاری که سبک بار چنین / برگرفت از سر اسرار نهانی سرپوش
هر زمانم نگریده ست به عین الله چشم / دم به دم می رسدم بانگ انالحق در گوش


 شمارهٔ ۷۱۱

نگارا پری زاده ای یا سروش / اگر آدمی زاده ای رخ مپوش
ز چین عرق چین مشکین تو / ختا در فغان است و چین در خروش
درون لبت چشمه روح بخش / خَضِر بر کنار و میان پر ز نوش
دل اهل دل را پریشان مدار / به آزردن بی گناهان مکوش
گذشت از فلک ناله داد خواه / تو در خواب و از غفلت آکنده گوش
بر افتادگان مرحمت واجب است / ز فریاد خواهان سخن می نیوش
مرا رایگانی بدادی ز دست / بود رنج نابرده ارزان فروش
چو من هرکه مست از الست آمده / به صور قیامت نیاید به هوش
نشان گروهی که هم فطرت اند / چو بیند مرا باز بیند دروش
بدم دوش تا روز در رستخیز / بسا شب که تا روز بودم چو دوش
کنارم شود تا میان پر سرشک / به موج از میانم برآید به دوش
چو عکس خیالت درآمد ز در / همین تا بدیدم برفتم ز هوش
چو خور برزند سر ز جیب افق / نظر را نماند نه تاب و نه توش
نزاری نیی مرد میدان عشق / و گر گویم افسرده ای بر مجوش
محیط محبت ندارد کران / مکن دعوی آشنایی خموش


 شمارهٔ ۷۱۲

به گوش هوش شنیدم که بر زبان سروش / به من ندای فقروا الی الله آمد دوش
که ای به چاه طبیعت چنان درافتاده / که تخت یوسف جان کرده ای چنین فرموش
چرا چنین به خیالات گشته ای مشغول / چرا چنین به محالات داده ای دل و هوش
بسوختند چو عودت هزار بار ای خام / بر آتش آخر از آن سوختن یکی بر جوش
تویی حجاب تو از پیش خویشتن برخیز / بکوش تا به در آیی ز بود خویش بکوش
نشسته بر سر گنجی نگاه دار از دزد / جمال شاهد و اسرار ما ز خلق بپوش
زبان چشم نگه دار تا غلط نکنی / ز عکس پرتو ما در مشور و در مخروش
اگرچه طاقت این می نیاورد دریا / ز دست ساقی ما جرعه جرعه می کن‌ نوش
همین که در نظر آییم چشم بر هم نِه / همین که در کلمات آمدیم بگشا گوش
نزاریا بشنو نکته ای اگر خواهی / که راز با تو بماند زبان گفت و خموش


 شمارهٔ ۷۱۳

بیا جانا جهان بر من بمفروش / بیا تا یک دمت گیرم در آغوش
گهت لبها گزم گاهی زنخدان / گهت بازو گزم گاهی بنا گوش
چو می دانی که مست از جام عشقم / اگر شوری کنم بر من فراپوش
لبت تا چاشنی کردم به بوسی / نشد آن لذتم هرگز فراموش
چو پایم بستی از دستم بدادی / شدم بیمار در تیمار من کوش
همین تا چشم برکردم به رویت / ز تاب مهر خونم می زند جوش
ز می مست‌اند هشیاران دیگر / من از چشمان مخمور تو مدهوش
صبوری می کن و می ساز با غم / ملامت می کش و می باش خاموش
نزاری چون درافتادی به زاری / چه شاید کرد با تقدیر مخروش


 شمارهٔ ۷۱۴

بهشت است خمخانه می فروش / فرو مایه چون شیره گو بر مجوش
نه در خلد جوی شراب است پاک / قیامت از آن کرد خواهند نوش
چو بر یاد اهل قیامت خوریم / چه غم محتسب گو برآور خروش
ز مشتی گدا پیشه خود ستای / عداوت خران عبادت فروش
چه آید به جز فحش و فسق و فجور / نگهدار خود را از ایشان بکوش
جهان دیده گان اند نادیده هیچ / همه هرزه گوی و فسانه نیوش
در این نیز سرّی بود تا چرا / کر و کور باشند با چشم و گوش
حقیقت ندانند بازار مجاز / ندانند ابلیس باز از سروش
اگر مرد عارف بود در میان / چه در نخ نسیج و چه پشمینه پوش
مرا در خرابات مردان طلب / چنین گفت بامن به الهام دوش
نزاری مرو بیش گستاخ وار / نمی ترسی از فاش کاری خموش
اگر می خوری می به ترتیب خور / نه چندان که زایل کند عقل و هوش


 شمارهٔ ۷۱۵

آن موی بریده بر بنا گوش / کشته ست مرا و کرده مدهوش
نغزت برِ روی و غمزه و چشم / خوبست سرِ دست و بازو و دوش
گر می خواهی که عالمی خلق / زان زلف کنند حلقه در گوش
مِعجر بنه از سر و کله دار / دُرّاعه بیفکن و قبا پوش
ای ترک پری صفت حدیثی / زین هندوی خود به لطف بنیوش
بوسی که هزار جان بیرزد / آسان آسان به هیچ مفروش
گر آمده بوده ای ز فطرت / خاص از پی خون من در آن کوش
تا جان ببرم مگر چو کردم / ترک دل و دین و دنیی و هوش
دادی بستانم از تو گر هیچ / سرمست درآرمت به آغوش
آنرا که به یاد توست زنده / یکباره چنین مکن فراموش
زآن یک نفسی که دیدمت دی / تا روز نخفتم از غمت دوش
گویند نزاریا چه بودت / وین گریه و ناله چیست خاموش
ای بی خبران بر آتش عشق / می سوزم اگر نمی زنم جوش


 شمارهٔ ۷۱۶

ای زلف تو تکیه کرده بر گوش / وی جعد تو حلقه گشته بر دوش
ای کرده تنم ز عشق مفتون / وی کرده ولم ز رنج مدهوش
چون رزم کنی و بزم سازی / ای لاله رخ سمن بنا گوش
گویند ترا مه قدح گیر / خوانند تورا بت زره پوش
گیرم که شبی مرا به خلوت / تا روز نگیری اندر آغوش
نیکو نبود که بیگناهی / یک باره کنی مرا فراموش
هر گه که کنم عتاب با تو / عمدا ببری ز خویشتن هوش
گیرم ندهی جواب من خوش / باری سخنی به طبع بنیوش
می کرد نزاری تو تا صبح / از ناله من جهان پر از جوش
یارب شب تو مباد هرگز / زان گونه که من گذاشتم دوش


 شمارهٔ ۷۱۷

تا صبح قیامت نشود ذوق فراموش / آن را که کند با تو شبی دست در آغوش
نقاش اگر این روی ببیند متحیر / چون صورت دیوار بماند ز تو خاموش
برمردم دیوانه چه انکار که عاقل / تا در دهنت می نگرد می رود از هوش
سیم است نمی دانم اگر عاج کدام است / کان را بر و گردن نتوان گفت و بنا گوش
آخر چه بلایی و چه آشوب و چه آفت / شهری ز تو پر فتنه و شهری ز تو بر جوش
جور و ستم و حیفِ رقیب اینهمه سهل است / از یاد تو باید که نباشیم فراموش
یاران خبرم نیست ملامت مکنیدم / افتاده چو بینید چه پرسید ز مدهوش
با کس نتوان گفت که کشته است که قاتل / مجروح بکرده ست و دهن بسته که مخروش
گویند که ایام گل و موسم نوروز / در خانه و بال است به بستان رو و می نوش
خاطر به گلستان نکند میل که در شهر / دیوانه بکرده‌ست مرا سرو قبا پوش
جایی دگر از کوی دلارام نزاری / خوشتر نبود هرکه بگوید تو بمنیوش


 شمارهٔ ۷۱۸

درد عشق است ای ملامت گر خموش / نیست این بحری که بنشیند ز جوش
چاشنی کن گر نداری ذوقِ می / طالب دردی درآ و دُرد نوش
روز و شب جانت به جان می پرورد / بیش از این جرمی ندارد می فروش
ای که می گویی نصیحت کار بند / هرگز او خود در نمی آید به گوش
منزلی باشد که هوش آنجا بود / گو کدام است این نشانم ده به هوش
با که برگویم که زان حضرت به من / هر زمان پیغام می آرد سروش
راست می گفتم وگرنه از کجاست / در جهان افتاده چندینی خروش
هم نمی گویم که مردم گفته اند / سرّ سلطان تا توانی بازپوش
عقل با من گفت کای کوته نظر / بیش از این در کسب بدنامی مکوش
عشق می گوید فضولی می کند / گو نمی دانی زبان ما خموش
گر نزاری را نمی دانی که چیست / داغ او دارد ببین اینک دروش


 شمارهٔ ۷۱۹

خوش عالم عاقلان مدهوش / خوش وقت سخن وران خاموش
با عشق خوش است خاصه مفرد / با یار خوش است خاصه مدهوش
مردان که در آمدند بی چشم / از خانه برون شدند بی گوش
رسوا شد و فاش هرکه برداشت / از خوان چه‌ ی سرّ دوست سرپوش
کی طاقت بار عشق دارند / نازک دلکان بی تن و توش
گو دور شو از مصاف بد دل / ور نه چو دد بهیمه مخروش
در گردن دیگران مکن دست / تا با تو شود وفا هم آغوش
در باغ جهان ز نامرادی / رز کار نزاریا و می نوش
بر آتش تیز عشق می باش / تا پخته شوی تمام برجوش


 شمارهٔ ۷۲۰

دگر باره اگر بینم جمال عالم آرایش / چو دامن بر نمی دارم سر شکرانه از پایش
زبخت رفته خوش خندم ز عمر رفته خرسندم / اگر در سال ها باشد به من یک لحظه پروایش
ز خاکم سرو و گل آخر به جای خار و خس رستی / اگر بر خاک برخونم فکندی سایه بالایش
ز آشوب رقیبانش تفاوت نیست چندانی / تواند چاره ای کردن ولی تا چون بود رایش
نزاری بعد از این جانا ندارد طاقت هجران / بیا بنمای قامت را قیامت بیش منمایش


 شمارهٔ ۷۲۱

می در ده و دردِسر مده بیش / چون مست شوم دگر مده بیش
یک بوسه به من ده و همه عمر / گر شور کنم شکر مده بیش
هر روز به حاجب وصالت / پروانه‌ ی یک نظر مده بیش
اندیشه ی ترک ما گرفتن / بر خاطر خود گذر مده بیش
بر زاری زار من ببخشای / دل خون کردی جگر مده بیش
چندان که به وسع طاقت ماست / یاری کن و بیشتر مده بیش
وین لعل مذاب تا توانی / البته به بی بصر مده بیش
ما را به شراب نسیه در خلد / گو موعظه گو خبر مده بیش
جانی که غذای اهل معنی ست / زنهار به کون خر مده بیش
کو طاقت انتظار بردن / گو وعده به ما حضر مده بیش
اسرار مکن نزاریا فاش / من بعد سخن به در مده بیش


 شمارهٔ ۷۲۲

همه را شادی و مارا غم جانانه خویش / همه با همدم و ما با دل دیوانه خویش
مبتلای غم و محنت زده هجرانیم / آشنا ناشده با دلبر بیگانه خویش
بر سر آتش و آبیم ز چشم و دل خود / چند سوزیم در این تنگ قفس خانه خویش
هر دم این سوخته پروانه ما یعنی دل / جان به کف بر نهد از همت مردانه ی خویش
راست چون جغد گرفتم به خرابی مسکن / نه که چون گنج نهانیم به ویرانه خویش
گر زمانی ز پس پرده برون آید دوست / پیش آن شمع بسوزیم ز پروانه خویش
مرد اگر معتکف خاک در دوست بود / به که بر مسند تعظیم به کاشانه خویش
سال ها شد که به دریای عدم غواصیم / تا وجودی به کف آریم ز دردانه خویش
هان نزاری مطلب صاف ز خم خانه دهر / چونکه در دُرد زدیم اول پیمانه ی خویش


 شمارهٔ ۷۲۳

منم و گوشه تنهایی و بی یاری خویش / گشته مشغول به کار خود و بیکاری خویش
ساکن کنجم و دیوانه شده‌ستم از چه / از دل آزاری اصحاب و سبک باری خویش
شیوه ای هست مرا بی غرض از ای هم نفسان / زود در هم شوم از فرط دل آزاری خویش
التفاتم نه به خود باشد و نه هم به کسی / لاجرم ساخته ام با دل و دلداری خویش
من ز مبدای ازل مست و خراب آمده ام / نتوانم که زنم لاف ز هشیاری خویش
بس که خواهم دل اصحاب بدست آوردن / دل خود را یله کردم به جگر خواری خویش
با خرد راست بگوییم شده ام بیگانه / از چه از کثرت اصحاب و ز بسیاری خویش
نه گرفتار چنانم که خلاصم باشد / خجلم راستی از روی گرفتاری خویش
وای من تا به کی از دفتر و دیوان سیاه / راستی سیر شده‌ستم ز سیه کاری خویش
از کسی نیست مرا شکر و شکایت خالی / با نزاری نفسی می زنم از زاری خویش


 شمارهٔ ۷۲۴

مردانه وار بر گذر از آرزوی خویش / دیگر مبین به دیده خود دیده سوی خویش
روی دل کسان نتوان دید و روی دوست / گر روی دوست خواهی منگر به روی خویش
ور برگ ترک خویشتنت نیست در سلوک / بیرون مشو ز جدول پرگار کوی خویش
دعوی دوستی تو در دوستی دوست / آنگه مسلم است که باشی عدوی خویش
تا از نسیم دوست شوی ممتلی دماغ / باید که بر نتابی از باد بوی خویش
بگذشتن از مراتب اکوان دیو چیست / باز آمدن به خوی ملایک ز خوی خویش
برخوان نزاریا که صموت از جواب به / تا وا رهی ز مظلمه گفتگوی خویش


 شمارهٔ ۷۲۵

بیا که فصل ربیع است و وقت عیش و نشاط / چو سبزه باز بگستر میان باغ بساط
به بوستان ز برای تفرج عشاق / عروس نامیه را جلوه می دهد مشاط
ز بس شقایق گویی خزانه دار فلک / به گرد دامن کهسار می کشد سقلاط
بیار باده که بر اتفاق حالت ما / فرشتگان سماوات می کنند نشاط
شراب می خورم و راست می روم فارغ / تو نیز راست رو و مست بر گذر ز صراط
خطیب شرم ندارد نشسته بر سر چوب / زبان به هرزه درایی گشاده چون وطواط
خرابه‌ ی دلِ اهل دلی کنی معمور / فریضه تر که بسازی هزار حوض و رباط
اگر طهارت باطن کنند اولاتر / که در عبادت ظاهر همی کنند افراط
محققان به جمال عیان علی التحقیق / نظر کنند و دگرها به وجهِ استنباط
مرا عوام به سنگ ملامت و شنعت / چنان زنند که قاروره بر عدو نفّاط
ولی چه سود که بر قامت نزاری دوخت / قبای شیفته رایی زمانه خیاط
مگر به طلعت لیلی وگرنه بر ناید / علاج یک دل مجنون به دست سد بقراط
که می کشد خط چون مشک بر عذار چو سیم / هزار بوسه دهم بر خط چنان خطاط
ز بهر درد سر خشک مغز عشاق است / وگرنه مشک به گل بر چه می کنند اخلاط


 شمارهٔ ۷۲۶

با دل در احتسابم و با دیده در نزاع / از بیم روز هجر و نهیب شب وداع
سودای عشق بازی و قلب پس آمده / ننگ محققان ز کساد چنین متاع
از هم جدا دگر نتوان کرد عشق و دل / ملکی ست عشق و دل که بود تا ابد مشاع
تا دیده بر بگشایم و بینم جمال دوست / و رنه فوایدی ز نظر نیست جز صداع
تا هم ز دوستان شنوم نام دوستان / ور نه چرا به کار شود سمع و استماع
مجنون برگرفته ز چشم غزال چشم / در چشمش آدمی ننماید به جز سباع
نتوان گرفت اگر همه در بزم جنتی / نه چشم بر نظاره و نه گوش بر سماع
در رستخیز چند توان بود منتظر / تا کی شود میسرم اسباب اجتماع
بیچاره چون کند که به تکلیف می برند / تقدیر اشتیاقش و زنجیر التیاع
در جان ما محبت یوسف نهان چنانک / دربار ابن یامین و اویی خبر زصاع
ای دوست بر نزاری مسکین مگیر عیب / بر حال او هنوز نیفتاده اطلاع
غره مشو به شوکت و قوت حمول باش / کاندر مصاف عشق فرو شد بسی شجاع


 شمارهٔ ۷۲۷

بیا که می کند از مشرق آفتاب طلوع / بیار باده و بگذار عذر نا مسموع
حرام‌ نیست به دینِ حکیم خمر بیار / حکیم خود نکند هیچ کار نا مشروع
که را رسد که کند فرق در حلال و حرام / مگر کسی که خبر دارد از اصول و فروع
زبان طعنه چرا می کشند در قومی / که جز به میکده ایشان نمی کنند رجوع
چنانم از شَرهِ باده‌ ی کهن تشنه / که نوجوان رمضان مشتهی ز غایت جوع
من از تعصب صاحب غرض نیندیشم / که کف برآورد از خشم راست چون مصروع
نیاز می کن و با دوستان قدح می کش / که اهل راز درین شیوه کرده اند شروع
سجود پیش ملایک سزد که استاده ست / در آرزوی زمین بر شش آسمان به رکوع
ادای نظم نزاری ز معدن جان است / بصیر گوهر کانی بداند از مصنوع
سخن حقیقت و حکمت بود چو دُر باید / الخصوص که باشد مهذب و مطبوع


 شمارهٔ ۷۲۸

خروس بانگ برآورد و صبح کرد طلوع / صبوح لازم حال است در اصول و فروع
گزیر نیست ز شرب مدام و مادامم / که اهل راز درین شیوه کرده اند شروع
حکیم نیست که گوید نمی خورم باده / به نزد عقل روا نیست عذر نا مسموع
چو بوی می به دماغم رسد دلِ مستم / شود کف افکن از اضطراب چون مصروع
غلام همت آن نیک نفس خوش نفسم / که خاطری متفرق همی کند مجموع
ز درد پا نتوانم ز پای خم برخاست / شدم به حکم حرج فارغ از سجود و رکوع
بیاورید و به پیکار در کشید مرا / که من ز نسخه دیوان فطرتم موضوع
چو مست آمدم از خنب خانه مبدا / مکن ملامتم این جا مگوی نا مشروع
در اعتقاد نزاری خلاف جایز نیست / که گفته اند که با اصل خود کنند رجوع


 شمارهٔ ۷۲۹

بوی بهشت می دمد از جویبار باغ / افکند سایه بر سر گل شاخسار باغ
طاووس سدره در طرب آید چو بشنود / آواز بلبل از سر سرو و چنار باغ
آب حیات و حله فردوس حاصل است / اینک نگاه کن به میان و کنار باغ
حوضش چو ‌کوثر است و گل و سبزه چون حُلل / اینک بهشت نقد ببین در جوار باغ
اموات را به رایحه احیا همی کند / چون ساغر طهور می خوشگوار باغ
بر سبزه بین که چون گل بادام می کند / پیرانه سر به روز جوانی نثار باغ
می زیبد ار ز عالم بالا کند نصیب / رضوان خلد را که بود استوار باغ
زاهد اگرچه صایمِ دهر ست و متّقی / نبود حلال خواره چو مرسوم خوار باغ
انگور مریم است به معنی و می مسیح / رز پرورنده کیست دگر حق گزار باغ
پیرست باغبان و نزاری مرید او / ما هر دو لایقیم به تکلیفِ کار باغ


 شمارهٔ ۷۳۰

برخیز تا کنیم صبوحی هوای باغ / کز فیض ابر گشت منور فضای باغ
خوش وقتِ اهل فیض که بر گردن آورند / هر بامداد رخت سوی تخت جای باغ
در نیفه های غنچه نهادند نافه ها / تا مشک بیز کرد نسیمش هوای باغ
شادی روی آنکه به شادی علی الصباح / بر ما کند گشاده درِ دل گشای باغ
دهقان نگر که گه گه در تاب آفتاب / تا سی سه چار آب برد از برای باغ
الوان نعمتش دهد الحق جزای آنک / خاری به روزگار برآرد ز پای باغ
می نیست آب رز که مسیح است در خواص / انگور چیست مریم دوشیزه زای باغ
دیوار ها بلند چرا برکشیده اند / وز خار تیغ ساخته پرچین های باغ
تا هر زمان به گل نرسد دست ناصواب / از بیم زهر خار مخالف گزای باغ
خوار و خجل بماندی اگر داستان من / بر گوش بگذراندی دستان سرای باغ
آیا نزاریا بودت بخت آنکه باز / با دوستان صبوح کنی در سرای باغ
از بیرجند دورم و چون بی دلان مست / مشتاق بانگ بلبلم و مبتلای باغ


 شمارهٔ ۷۳۱

دلی می خواهم از هر کار فارغ / زنام و ننگ و فخر و عار فارغ
مرا باید که در گلزار باشم / به گل مشغول لیک از خار فارغ
چنان فارغ ز محنتها به یک بار / که هست از محنت من یار فارغ
چو چالاکان ز خلد و دوزخ آزاد / چو ناپاکان ز نور و نار فارغ
خمار آلوده چون محتاج راح است / نمی یارد شد از خمار فارغ
عدو یک لحظه کی بوده است هرگز / ز دعوی های نا هموار فارغ
دلا گر بشنوی یک نکته از من / شوی از هفت و پنج و چار فارغ
اگر خواهی که باشی شادمانه / ز غم خوردن مرا بگذار فارغ
نزاری از بلای نفس ناقص / شود هم عاقبت یک بار فارغ


 شمارهٔ ۷۳۲

مدعیان می نهند پای برون از گزاف / بی خبران می زنند از حرم عشق لاف
آری از آنجا که اوست هیچ دگر نیست دوست / ما و خرابات و می حاج و منا و طواف
عین حیات است عشق غرق در آن عین شو / در سخن می فشان چون قلم از شین و قاف
بیش مباش ای پسر طالب درمان دل / دردی دل آمده است داروی دلهای صاف
گردن اخلاص نه زیر لگدکوب عشق / سر چه کشی زین طناب جان نبری زین مصاف
ای که به خود ناقصی دست بشوی از وجود / مرد کمالی ولی کرده ازو طرح کاف
هیچ ندانی خموش بیش به شوخی مکوش / شرح مودت مگوی شعر محبت مباف
گر ننشینی ز پای عاقبت آری به دست / طالب مقصود را جنبش دردی کفاف
چند کنم بی زبان چند زنم بی فغان / ناله ی آهن گداز نعره ی گردون شکاف
کرد دماغ جهان پر ز بخار و بخور / کلک نزاری به حبر آهوی چینی زناف


 شمارهٔ ۷۳۳

بوی بهار می دهد باد صبا ز هر طرف / سبزه دمید عیش کن ساغر می منه ز کف
موسم تاب خانه رفت از پی گل به باغ رو / بر لب جویبار بر شیشه ی می ز طاق و رف
پیش که سر نهی به گل باده بخور به پای گل / گر ز جهود بایدت کرد یکی به ده سلف
دامن دوستان مده گر برود سرت ز دست / بخت مران چو من ز در عمر مکن چو من تلف
تا نخوری به جای مل خون جگر به وقت گل / سینه مکن چنان که من تیر فراق را هدف
من به کدام دلخوشی می خورم و طرب کنم / کز پس و پیش خاطرم لشگر غم کشیده صف
هست غم جهان مگر وقف دل خراب من / مادر روز و شب نزاد از پی غم چو من خلف
الحذر از دم صبا زان که درو زد آتشی / آه نزاری نزار از نفس سموم تف


 شمارهٔ ۷۳۴

دوستان آه از فراق آه از فراق / الغیاث از اشتیاق از اشتیاق
دفع غم را جز می استعداد نیست / کم ترک می افتد آن هم اتفاق
وقت وقتی جرعه ای گر می چشم / زهر می گردد ز تلخی در مذاق
سیر کرد از زندگانی غربتم / چند گردم در خراسان و عراق
صبر من بگریخت از غوغای عشق / هم چنان کز حمله ی تنّین براق
آه اگر دولت اجابت می دهد / وقت رجعت بگذرم همچون براق
گر نبینم آفتاب روی دوست / ماه امیدم بماند در محاق
بلعجب کاری و مشکل حالتی / دیده در غرقاب و تن در احتراق
قصه کوته کن نزاری بازگوی / دوستان آه از فراق آه از فراق


 شمارهٔ ۷۳۵

به جفت چشم تو در جهان و ابرو طاق / که نیست مثل تو در گردش همه آفاق
نظر به روی تو کردن کراست طاقت آن / مثال دیده ی خفاش و پرتو اشراق
توراست با همه حسن و جمال و غنج و دلال / هزار بار شرف بر فرشته در اخلاق
حلاوت شکر وشهد و لذت لب تو / بسی لطیف تر و خوش تر این از آن به مذاق
صفات حسن تو نتوان به صد زبان کردن / پیاده وقت گرو کی رسد به گرد براق
تو بنده پرور مسکین نواز و خوب سیَر / مرا نه سابقه ی خدمتی به استحقاق
عنایت تو چو در حق بنده می بینند / ز رشک لرزه ی غیرت فتاده بر عشاق
حسد برند که این منزلت نه در خور توست / نصیب بنده چنین کرد واهب الارزاق
فسرده را چه خبر زان که من به آتش عشق / بسوختم ز چه از بس تغلب اشواق
به رغم مدعیان کز وصال در حسدند / مرا خدا برهاند از عذاب روز فراق
سر نیاز من و خاک آستانه ی تو / چه باک اگر غرضی می کنند اهل نفاق
نظر دریغ نداری که لطف شامل توست / دوای درد نزاری به مرهم اشفاق


 شمارهٔ ۷۳۶

صراحی می زند بانگ اناالحق / بیا ساقی بده جام مروق
من از حلق صراحی می ننوشم / به وقت صبح تسبیح مصدّق
ببین بر چهره ی خوبان که از می / عرق چون می زند بر گل معلق
می و شاهد به غایت سازگار است / ولی با خاطر پاک محقّق
حدیث عاشقان این است بی شک / برین هم عاقلان دارند صدّق
مرا باری از این معنی به سر نیست / به پیش جمله می گوییم مطلّق
به مشتاقان می صافی حلال است / دریغ افسردگان را آب خندق
نزاری کو که بی رخسار جانان / ندارد کار ما سامان و رونق


 شمارهٔ ۷۳۷

گر نسبت خرقه نبرد شیخ به صادق / نی شیخ بود زرق فروشیست منافق
و نیز به نسبت ببرد دلق مرقع / سودش نبود گر نبود عاشق صادق
بر خرقه ی تسلیم زن از سوزن اخلاص / یک رقعه ز پرکاله ی ارباب حقایق
گر بشنوی از من سخن و کار بداری / یک نکته ی شایسته ی بایسته ی لایق
با اهل صفا می خور هان تا نخوری می / الا به رخ فرخ اصحاب موافق
یک پرتو نورست چه لیلی و چه مجنون / یک ذره ظهور است چه عذرا و چه وامق
این جا که من و تو سر و دستار حرام است / و آن جا که همه اوست حلال است لواحق
در گردن تو ما و من توست علاقه / گر بر شکنی وارهی از کل علایق
خود واقعه ای نیست دگر جز تو در این راه / از خویش برون آی و برستی ز عوایق
محتاج کسی باش که محتاج نباشد / تقدیر برون است ز تدبیر خلایق
موسی نتوانست درآمد به ره خضر / عاقل نتواند که شود پس رو عاشق
دل سوخته می باش و به خون غرقه نزاری / کمتر نتوان بود درین ره ز شقایق
نعل فرس عشق ز پیشانی خود ساز / بر ذروه ی افلاک زن اوتاد سرادق


 شمارهٔ ۷۳۸

هر که نباشد چو من پس رو ارباب عشق / خامی و افسرده ایست بی خبر از باب عشق
مدعیان کرده اند پشت بر احکام عقل / معتقدان کرده اند روی به محراب عشق
ترک خور خواب کن برگ مشقت بساز / نیست به آسودگی رخصت اصحاب عشق
ای که بهشت آرزو می کنی و غافلی / روضه ی ما کوی دوست رضوان بوّاب عشق
گردن عشاق بین قید به زنجیر شوق / بر در مشتاق بین جذب به قلاب عشق
هر چه مشوش شود جوف دماغ خرد / گو به من آی و بخور شربت جلاب عشق
برق نفاقش بزد سوخته خرمن بماند / هر که به رغبت نداد خانه به سیلاب عشق
نقد نبهره نزد عشق چو قلاب عقل / گشت روان لاجرم سکه ی ضراب عشق
کشتی تدبیر ما کی به درآید ز موج / عشق محیط است و عقل غرقه به گرداب عشق
سوز و نیازی رسید قسم نزاری و بیش / کلکی و فکری نداشت از همه اسباب عشق


 شمارهٔ ۷۳۹

ای پسر ار بگذری سوی خرابات عشق / کشف شود بر دلت سر کرامات عشق
جام می بیخودی تا نکشی باخودی / مست شوی گم شود ذات تو در ذات عشق
دیده ی خفاش را طاقت خورشید نیست / بر تو کفایت بود پرتو ذرات عشق
عقل تو جزوی بگشت لاف مزن بیش از این / حل نکندعقل تو جزو کمالات عشق
مهره مدزد از حریف بازی کودک مکن / برد تو ناممکن است ناشده شه مات عشق
وسوسه آموز کیست طالب طامات عقل / برق جهان سوز چیست پیک مهمات عشق
شش جهت شرق و غرب یک جهت عشق نیست / وهم کسی چون رسد وصف مسافات عشق
دعوی دیوانگی کس نکند منقطع / شرع نیارد سپرد راه مقالات عشق
شعر نزاری مخوان ورنه تعصب مکن / تا بتوانی شنود حرف مقامات عشق


 شمارهٔ ۷۴۰

دبدبه ای می زنند بر سر بازار عشق / هم سر جان می دهند کیست خریدار عشق
خود نبود آدمی بلکه جمادی بود / هر که به جان و به دل نیست گرفتار عشق
قصه ی آن شیخ پیر کز پی هفتاد سال / خمر بخورد و میان بست به زنار عشق
گر نشنیدی برو باز طلب تا کنند / بر تو به مرموز حل دفتر عطار عشق
زلف چلیپا صفت گر بنماید ز دور / دختر ترسا به رمز صورت اسرار عشق
راست چو آن پیر مست با تو نماید تو را / در نظر خلق فاش بر سر بازار عشق
سر اناالحق نبود در خور هر پنبه بز / لایق حلاج بود مرتبه ی دار عشق
طالب لیلی شدند زمره ی عهد و وفا / بر در مجنون زدند حلقه به مسمار عشق
عاشق دیوانه را می رسد آشفتگی / زان که نیارند کرد عقل و خرد کار عشق
نیست دگر احتمال کار نزاری زار / خاصه نزاری چو او چند کشد بار عشق
بلبل مسکین به درد از گل بد عهد و باز / در سر او خار خار می فکند خار عشق


 شمارهٔ ۷۴۱

دوش مرا پیش کرد قافله سالارِعشق / گفت بیا طوف کن کعبۀ اسرارِ عشق
قافله برداشتم بادیه بگذاشتم / قافله بر ذکرِ حق بادیه بر خارِ عشق
تا به درِ کعبه برد حاجیِ نفسِ مرا / داد به دستِ دلم حلقۀ اقرارِ عشق
قومی دیدم کنار بر بتِ اخلاصِ دوست / جمعی دیدم میان بسته به زنّارِ عشق
گفتم کعبه ست این دیرِ مغان نیست گفت / شرم نداری خموش چون کنی انکارِ عشق
بیش نیارد برون سر ز بیابانِ عقل / هر که درین ره فتاد دور ز هنجارِ عشق
خود چه تعلّق به تو کعبه و بت خانه را / تولیت و سلطنت نیست مگر کارِ عشق
بر شکن از بودِ خود سینه ز بت کن تهی / اینک اگر بشنوی کعبه ی ابرارِ عشق
معتقدان کرده اند جانِ گرامی فدا / تا نشوی جهد کن بیهده مردارِ عشق
مصدرِ ابداعِ تو جوهرِ نشرِ وجود / نسخه ی اسرارِ حق نقطه ی پرگارِ عشق
کعبه ی مقصود چیست سینه ی پاکِ رجال / روضۀ فردوس چه خانۀ خمّارِ عشق
بر درِ شیرین تُرُش گر بنشیند چه غم / شور مکن گو رقیب پیشِ نمک سارِ عشق
کسوتِ عشّاق چیست حلّۀ رضوان و نیست / حلّۀ رضوان به جز پود تو و تارِ عشق
اوّل محلوج وار پاک شد از خبثِ شرک / پس سرِ حلّاج شد تاجِ سرِ دارِ عشق


 شمارهٔ ۷۴۲

مستیم از مبادیِ فطرت ز جامِ عشق / آری مدام مست شدیم از مدامِ عشق
بر بویِ تبعثون شب و روزم خراب و مست / تا مست سر ز خاک بر آرم به کامِ عشق
ببینی نهاده سویِ لحد اندرونِ خاک / باشد هنوز بویِ می ام در مشامِ عشق
هر دم زبانِ حال رساند به گوشِ من / از ساکنانِ عالمِ بالا پیامِ عشق
پر فتنه روزگارِ پریشان چو زلفِ دوست / ما معتکف نشسته به دارالسَّلامِ عشق
بر نقطۀ مراد نگردد کسی که او / بیرون بود ز دایرۀ اهتمامِ عشق
امرست عشق و عقل ازو یافت فیضِ نور / هر کس ولی نداند سّرِ کلامِ عشق
هر کس نیافت ره به سرِ گنجِ کُنجِ ما / هر مرغ را قبول نکرده ست دامِ عشق
بر ملکتِ سخن نشود شاه هم چو من / هر کو نبود ز اوّلِ فطرت غلامِ عشق
در ضبطِ ملکِ نظم نزاری شجاع شد / تا بر کشید تیغِ زبان از نیامِ عشق


 شمارهٔ ۷۴۳

ای خطبۀ سعادتِ کلّی به نامِ عشق / وی آفتابِ عالمِ هستی نظامِ عشق
در عشقم از سیاستِ سلطان نهیب نیست / سلطان چه کس بود که نباشد غلامِ عشق
کس را به دستِ عقل میسّر نمی شود / پایِ دلِ ضعیف گشادن ز دامِ عشق
صاحب خرد بسا که جگر خورد و در نیافت / چون و چرا و کو و کجا و کدامِ عشق
استادِ کاملان همه عشق است و علم و عقل / هستند در تمامیِ خود ناتمامِ عشق
دیوانگان که مست الستند همچنان / مستی کنند بعد قیامت ز جام عشق
مجنون که جرعه ای به مذاقش رسیده بود / مست همیشگی شد و مست مدام عشق
ما نیز هم ز جمله ی مستان عاشقیم / بی نام و ننگ بی سر و سامان به کام عشق
مادر به نام و ننگ بپرورد و شیر داد / استاد کار گشت نزاری به کام عشق


 شمارهٔ ۷۴۴

زلالِ خضر و شبِ خلوت و حریفِ موافق / وَ اِن یَکاد بخوان دفعِ چشم زخمِ منافق
شبی که رشک برو روز عید برد و عجب این / که شد زمانه مغنّیِ وقت و بخت موافق
چو عشق داد پناهت به بادبانِ عنایت / ز راهِ مرتبه بر سدره کش طنابِ سرادق
ز من مدارید ای عاقلان به خیر توقّع / اگر خلافِ خرد می کنم که مستم و عاشق
کسی که خورد ز خُم خانۀ محبّتِ او می / به خویش باز نیاید به حکمِ فطرتِ سابق
به عشق هیچ تعلّق نداشت قصّۀ رامین / به عقل نیز چه نسبت کند فسانۀ وامق
چه التفات به حالاتِ مستحیلِ محق را / که از زمان و مکان فارغ اند اهلِ حقایق
محیط بر لکِ پایم نمی رسد به مراتب / غدیر دنیی و آن گه من و غریقِ علایق
ز کاینات من و خرقه ای و کُنجی و آبی / که داغ کرد چو آتش به عکس رنگِ شقایق
بخوان وَ مِن ثُمُراتِ النَّخیلِ و الاّعناب از / کتابِ مُنزَل کآورد مصطفی به خلایق
به حکم تُتٌخِدُون شیره می ستانم از اعناب / همیشه مستم و با آیتِ صحیح و موافق
درست و راست بیان می کنم و حَمداً للهِ / چو راویانِ منافق نه کاذبیم و نه سارق
بر اختلافِ تصرّف کنندگان چه معوَّل / اگر مجالِ قبول است بس روایتِ صادق
نزاریا گهرِ عقل در خلابِ جهالت / به حسبِ حالِ تو چون در خور آمده است و چه لایق
مکوش با متعصّب که در حجاب بمانده / به حجّتِ تو برون ناید از مضیقِ عوایق


 شمارهٔ ۷۴۵

رفیقی هم دم و یاری موافق / به دست آور ببُر از هر منافق
برو یاری طلب کن کاندرین راه / گزیرت نبود از یاری موافق
بهانه عشق لیلی کن چو مجنون / نظر گه رویِ عذرا کن چو وامق
مسلّم نیست کس بی پایمردی / که باشد دست گیر اندر عوایق
درین علّت بمیری گر طبیبت / نباشد در مداوا نیک حاذق
به قومی التجا کن گر بصیری / که ایشان اند ممتاز از خلایق
ترابر ذوقِ وهمی حالتی نیست / که ایشان راست بر محضِ حقایق
ولیکن صبحِ کاذب را نباشد / فروغِ نورِ شمعِ صبحِ صادق
نزاری بت پرست ار بت شکن باش / دو رنگی در طریقت نیست لایق
گر آن سالوسیان اهلِ صلاح اند / عفا الله زمره ی رندانِ فاسق
سراسر گنجِ دنیا عینِ رنج است / فراغت نیست ممکن در علایق
فلک تا داغِ بی دادی نکردش / کُله ننهاد بر فرقِ شقایق


 شمارهٔ ۷۴۶

ما بینِ حقّ و باطل ضدّیتیست مطلق / تیغی به تارِ مویی آویخته معلّق
ای یار یک نصیحت یارانه بشنو از من / مگرو به رایِ ناقص مشنو حدیثِ احمق
یک بار حایِ حیرت بر قافِ قربِ او زن / کز عینِ عرف گردد میمِ محق محقّق
دوشیزه مریم ارنی چون زایدی مسیحا / حلاّج مرده ارنی چو گویدی انا الحق
هر ظاهری که بینی بی باطنی نباشد / بشنو ندایِ دعوت زین داعیِ مصدّق
با وقت ساز حالی تا وعده ای ستانیم / از کف مدار خالی جامِ میِ مروّق
من پیرِ خانقاهم یعنی شراب خانه / کرباس و صوف خواهم نه سندس و ستبرق
نا برده بوی و کردن نسبت به شیخ صادق / کار افتقار دارد نه اخضر و نه ازرق
مهر کسیست ما را در جان که وقتِ معجز / مه را به یک اشاره کردی در آسمان شق
با لحم و دّمِ ما شد مهرِ ولی مخمَّر / دانی کدام والی شیرِ مصافِ خندق
دانم کنند جهّال انکار بر نزاری / غم نیست گر مقلّد گیرد برین سخن دق


 شمارهٔ ۷۴۷

خنبِ من کوثرست و راحِ رحیق / گنجِ من کُنجِ خانۀ تحقیق
نفسم روح خاصه روحِ مسیح / خاطرم بحر خاصه بحرِ عمیق
سخنم دانه دانه دُرِ نفیس / لغتم نکته نکته رمزِ دقیق
نه غلط می کنم چه حاجتِ آن / که مقاماتِ خود کنم تصدیق
کارِ من نیست طم طراق نی ام / مردِ جنگ و جدل به هیچ طریق
من به خود نیستم کم از کم هیچ / هم مگر هم رهم شود توفیق
آرزو داشتم قناعت و بخت / در کنارم نهاده بی تعویق
کُنج کی خواهم و صراحی کی / ور بود یارَکی شریف و شَفیق
ساقیِ ساده بر ستیزه ی عام / میِ برّاق ریز در ابریق
جز به کشتن مده نزاری را / باش گو در محیطِ خنب غریق


 شمارهٔ ۷۴۸

اگر تو جهد کنی با تو می رود توفیق / رفیقِ راه تو توفیق به علی التحقیق
اگر مشاهده خواهی برو مجاهده کش / به پایِ جهد میسّر شده ست قطعِ طریق
سفینه واسطه ی مَخلص است بی ملاّح / گمان مبر که توان شد برون ز بحرِ عمیق
به مهلکات در افتاده جهد باید کرد / به کوششی که برآید ز دست و پایِ غریق
مکن فراخ روی در سخت که پنهان است / رموزِ مردان در ضمنِ نکته هایِ دقیق
خیال و وهم و قیاس از دماغ بیرون کن / که استقامتِ تو نیست جز درین تفریق
مدام باش طلبگارِ وقت بی تأخیر / قیام کن به مهمّاتِ خیر بی تعویق
ز راح دست مکش روح را صفایی ده / صفایِ روح نباشد مگر به راحِ رحیق
سِیه کنند سفید اهلِ روزگار و مرا / دقیقه ایست ز من بشنو ای رفیقِ شفیق
خضاب کاریِ من به که هر سپیده دمی / رخِ زریرِ نزاری به مَی کنم چو عقیق


 شمارهٔ ۷۴۹

بر ما گر اعتراض کند مدّعی چه باک / بر آستانِ دوست مقیمیم هم چو خاک
عین الیقین معاینه می بین و دور باش / هم چون من از وساوسِ تشبیه و اشتکاک
چنگال در مزن به گریبانِ ما گریز / از زمره یی که دامنِ عفّت زدند چاک
عاقل نشد هنوز برین امتحان محیط / تا عشق از برایِ چه آمد درین مغاک
تا دفعِ شبه و شرک کند ورنه لامحال / وحدت نیامده ست و نیاید در اشتراک
ما را مبر به دعوتِ اصحابِ خودپرست / در قالبِ پلید نگنجد روانِ پاک
در خانه مرغ را نبود قدرتِ عقاب / در آب لوک را نبود حّدِ بیسراک
هر کس به اصل میل کد پیش بین و عقل / ما را چو بازگشت به عشق است نیست باک
هم عاقبت به مرکزِ خود بازگردد آب / هر چند کز سَمَک بردش ابر بر سماک
خو کن به بی نوایی و عزلت نزاریا / آری که خانه سوز بود عشقِ سوزناک
مردانه باش در صفِ تسلیمِ غازیان / عشقت مگر به تیغِ محبّت کند هَلاک


 شمارهٔ ۷۵۰

فسردگان چه شناسند قدرِ سورِ فلک / که عاشق است که نشناسد از قدم تارک
به وصف و شرح چه حاجت درین سخن شک نیست / در آفتاب کسی را چه اشتباه و چه شک
کمالِ عشق نمی دانی و مرا هم نیست / سر و دلی که به برهان صفت کنم یک یک
به عقل اگرچه شریف است عشق نتوان باخت / به نردبان نتوان بر سماک شد ز سمک
تو را که عشق به کارست عقل می طلبی / شکر مفید نباشد به جایگاهِ نمک
چو دردِ عشق بجنبد کدام عقل و خرد / چو وصلِ دوست برآید کدام حور و ملک
کسی دگر چو نزاری ز عشق واقف نیست / که هیچ سنگ نداند عیارِ زر چو محک


 شمارهٔ ۷۵۱

عشق است فراخ و سینه یی تنگ / راهی ست دراز و مرکبی لنگ
یک خاطر و صد هزار غصّه / یک منزل و صد هزار فرسنگ
بی یادِ تو کعبه ها خرابات / بی نامِ تو نام ها همه ننگ
جامی به هزار بیم در پیش / شاخی به هزار حیله در چنگ
سجّاده فتاده در بُنِ خم / قراّبه شکسته بر سرِ سنگ
درباخته نردِ دین و دنیا / چون کم زدگان نشسته دل تنگ
از عشق منال ای نزاری / رو صلح گزین و بگذر از جنگ


 شمارهٔ ۷۵۲

مرا مکابره کشته ست بی خصومت و جنگ / به جفتِ چشمِ سیاه آن نگارِ سبز آرنگ
سمن سُرین غزلی چون غزالِ دست آموز / و لیک بر عقبش می رود رقیبِ پلنگ
ربوده گویِ ملاحت به زلفِ چون چوگان / نموده روزِ قیامت به قامتِ چو خدنگ
به دل بری همه اعضا و پیکرش چالاک / به چابکی همه شکل و شمایلش ارتنگ
به هر که بر گذرد چاره نیست تا نکند / دلش به سلسلۀ زلفِ چون کمن آونگ
به دادخواه چرا دامنش نمی گیرم / میانِ خلق وز چنگش برون کنم دلِ تنگ
چه گونه سر به گریبانِ غم فرو نبرم / که عشق باز نمی گیردم ز دامن چنگ
تَنُک دلانِ چو ما را چه قدر خواهد بود / که هوش می برد از مغزِ مردِ با فرهنگ
دلش نسوزد بر نالۀ نزاریِ زار / که گر به کوه رسد خون شود بر و دلِ سنگ


 شمارهٔ ۷۵۳

عشق اگر باز گرفتی ز گریبانم چنگ / خونِ دل برمژه از دیده نبودی آونگ
رنگ پوشیدم و هم رنگ نمی شد با من / هم بینداختمش نه منم اکنون و نه رنگ
تا دل و دیده نخواهند و نبینند به کس / کلبۀ کنج گرفتم ز فضایِ دلِ تنگ
خود نه من بودم و نه دیده و نه دل بر کار / عشق در خانه و من با دل و با دیده به جنگ
مردمان وعظ مگویید و ملامت مکنید / که محال است برون بردن ازین آینه زنگ
من خود از بحرِ ملامت به کناری برسم / که به دم در نتوانند کشیدم چو نهنگ
برو ای عاجز و در گوشۀ مسجد بنشین / که رهِ کویِ خرابات صراط است و تو لنگ
زاهدان گوشه نشینی به ضرورت کردند / تا نگویی به خرابات نکردند آهنگ
پیشِ محراب نشینند که نامحرم را / ره نباشد که درآید ز پسِ پردۀ چنگ
پردۀ ما مدر ای عاقل و تشنیع مزن / تو برو شیشۀ خود نیک نگه دار ز سنگ
تا کسی را به نزاری چه توقّع باشد / که نه اندیشۀ نامش بود و نه غمِ ننگ


 شمارهٔ ۷۵۴

تو ملامت مکن ای مدّعی اینک سر و سنگ / چه تفاوت کند آن را که نه نام است و نه ننگ
این نه آن آتشِ تیزست که بنشاند آب / وین نه آن آهنِ سخت است که بگدازد زنگ
برنگردیم به سنگ از درِ آن سیم اندام / می بیارید که ما توبه شکستیم به سنگ
ای که چشمانِ چو آهویِ تو کشته ست مرا / تا کی از دستِ رقیبت که بلاییست پلنگ
گو بکن جور که در خاطرِ ما مهر نه کین / گو بزن تیغ که از جانبِ ما صلح نه جنگ
تا به گوشت رسد از بادِ صبا زمزمه ای / همه شب نالۀ من تیز گرفته ست آهنگ
این بلایی ست نه بالا و قیامت نه قبا / که نه بر قامت سروست و نه بر قدّ خدنگ
ای خوش آن شب که به خلوت بنشینیم به هم / تو قدح بر کف و من در سرِ زلفت زده چنگ
در فراقت به شکایت غزلی می گویم / زار چون زیر و تو با زاریِ من ساخته چنگ
آن محال است که گویند نزاری کرده ست / تو به از مطرب و می یا کند از شاهدِ شنگ


 شمارهٔ ۷۵۵

آشکارا شد همه رازم دریغا نام و ننگ / چون چنین شد ساقیا درده شرابی بی درنگ
در مُقامر خانه ی عشق و خراباتِ کمال / پاک بازان فارغ اند از نام و ننگ و صلح و جنگ
هر دو عالم باختن در یک نَدَب فرزانگی ست / جامِ می بر دست کردن طوقِ گردن زلفِ چنگ
نیلِ مستانِ صبوحی بر جمالِ دوستان / کی به نیلِ مصر ماند خاصه نیلی پر نهنگ
راحتِ روح است با حورانِ آهو چشم می / کندنِ جان است بودن با رقیبانِ پلنگ
شیرۀ رز را همی گویند بد گویان شراب / حاش لله نوش دارو را لقب دادن شرنگ
هیچ کس را در جهان بر هیچ کس انکار نیست / چون توان بردن به حیلت صبغة الله را ز رنگ
صیقلِ اندوق کن بر کار یعنی می که می / می زداید از سوادِ دیدۀ دل تنگ زنگ
دستِ تشنیع و گریبانِ نزاری تا به کی / چون نزاری هر که زد در دامنِ تسلیم چنگ
چون کند بی چاره کز دستش برفتنه ست اختیار / چون خدنگ از شست و مرغ از دام و صید از پالهنگ


 شمارهٔ ۷۵۶

گذشت عمرِ گرامی در انتظارِ وصال / دریغ صحبتِ یاران و روزگارِ وصال
دریغ نیست دلم در عذابِ هجر دریغ / که جز دریغ نمانده ست یادگارِ وصال
شد آن زمانه که در پای مال بود فراق / کنون به دستِ فراق است اختیارِ وصال
دو مشکل است میانِ دو خصم رویاروی / که بخت یارِ فراق است و جهد یارِ وصال
عذابِ محشرِ هجران قیامتی دگرست / نه خلق را به قیامت بود قرارِ وصال
چه روز بود که هجران سیاه کرد چو شب / جهانِ روشن بر چشمم از غبارِ وصال
به صد زبان به زمانی هزار شکر کنم / اگر به خواب ببینم دمی کنارِ وصال
چو احتمال نمی دارم انتقامِ فراق / چه گونه در نگریزم به زینهارِ وصال
نزاریا به قضایِ فراق راضی باش / که جز شرابِ رضا نشکند خمارِ وصال


 شمارهٔ ۷۵۷

نه بی تو طاقتِ صبر و نه با تو رویِ وصال / ترا ز من چو مرا از جهان گرفت ملال
سمومِ هجر تو دود از دلم برآوردی / اگر نه بویِ تو می بُرد می ز بادِ شمال
رقیب راست گمان می برد که پندارد / که در کنارِ منی روز و شب ولی به خیال
چو بر تو شیفته تر می شوم ز غایتِ شوق / تو هم فریفته تر می شوی به حسن و جمال
ترا که دوست گرفتم گمان نمی بردم / به دشمنی و چنین دشمنی به حّدِ کمال
ببخش بر منِ مسکین اگر دلی داری / که بر اسیرِ زبون رحمت آورد قتّال
چو نا امید شوم دم به دم بر آن باشم / که از دیارِ تو رحلت کنم هم اندر حال
و لیک بی دل و بی جان کجا توانم رفت / که مبتلا شده ام هم چو مرغِ بی پر و بال
نزاریا چه کنی هم چنین به زاریِ زار / جفاش می کش و خوش می گری و خوش می نال


 شمارهٔ ۷۵۸

گر برون آیی و برقع بگشایی ز جمال / از تو گیرند قیامت همه خلق استدلال
گر نهی بر رهِ اسلام ز زلفت دامی / عالمی خلق در افتند چو کافر به ضلال
بر فشان عطفِ عرق چین و بهل تا گیرد / نفسِ روحِ خدا رایحۀ بادِ شمال
از تو عشّاق یکی جان نبرند ار تو تویی / خو مگر باز کند غمزۀ مستت ز قتال
رحمت آرد مگر ای دیده ی پر خون بگری / چاره ای نیست دگر ای دلِ پر درد بنال
دورم از غایتِ تعجیل و مسافت نزدیک / چون بود بسته دهن تشنه بر اطرافِ زلال
گر شکایت کنم از دوست ادب نیست که هست / همه شب در برِ من خفته و لیکن به خیال
این همه تفرقه زان است که کم تر کردیم / شکرِ جمعیّتِ احباب در ایّامِ وصال
صفحه ی سیمِ ورق جدولِ تقویم شود / گر در آرم به قلم شمّه ای از صورتِ حال
صبر مفتاحِ نجات است نزاری خوش باش / اخترِ طالعت آخر به درآید ز زوال
تا نفس را حرکت باشد و دل را قوّت / درِ امید زدن را بود امکان و مجال


 شمارهٔ ۷۵۹

صخره ای بر راهِ ما بود از خیال / برگرفت آن صخره را از ره جمال
غمزه ای کردند از طرفِ نقاب / عقلِ ما زان غمزه حالی کرد حال
آه از آن شکل و شمایل آه آه / دل ببرد از ما بدان غنج و دلال
دل ز بی صبری چو ذرّه مضطرب / جان به نورالعین در عینِ وصال
عقل از آن زد دست در فتراکِ عشق / تا نصیبی یابد از دورِ کمال
هرگز این دورش نباشد بهره ای / گردِ سر گردد چو دورانِ محال
دل منه بر نسیۀ رای و قیاس / نقد بطلب تا بیابی ارزِ حال
راویان انصاف را چون کرده اند / هم چون کاه آن خر بطلان را در جوال
خلق را چون در ضلالت می برند / وآن نگون ساران نترسند از وبال
هی نزاری چیست این ، دیوانه ای / چشم می دار از دلیری گوش مال


 شمارهٔ ۷۶۰

کجا شدی که فراتر نمی شوی ز مقابل / چه غایبی که چنین حاضری به شکل و شمایل
درونِ خانۀ چشمی کدام حاضر و غایب / مقیمِ سینۀ تنگی کدام خارج و داخل
به تن جدایم و جانم به خدمتِ تو ملازم / به شخص دورم و دستم به گردنِ تو حمایل
ملازمِ تو وجودم نه حاضرست و نه غایب / مصاحبِ تو دلم در مراحل است و منازل
مگر به بحرِ فراقت به بادبانِ تضرّع / رسد هر آینه این کشتیِ امید به ساحل
وگرنه درد و دریغا که روزگارِ گرامی / به هرزه می گذرد وز دریغ و درد چه حاصل
چه حاجت است که من حالِ خویش بازنمایم / سرشک دیده بگوید که روشن است دلایل
ز دستِ عشق همه عمر هیچ کار نکردم / که لایق است و پسندیده پیشِ مردمِ عاقل
مرادِ طالبِ او در مشاهده ست وگرنه / به یک نظر متصرّف کند مجاهده باطل
بهانه در رهِ مجنون محبّت است و از آن جا / غرض تفرّجِ لیلیست در طوافِ قبایل
نزاریا تو و شوریدگی و رندی و مستی / که خویِ عشق به دیوانگیست راغب و مایل
گمان مبر که دگر باره عقل گِردِ تو گردد / وگر به شعبده بر گردنش نهند سلاسل


 شمارهٔ ۷۶۱

صبح دَم دوش برآورد منادی بلبل / هین که باز از تُتُقِ غنچه برون آمد گل
مطربِ زهره نوا ساقیِ خورشید لقا / خوش بود خاصه که بر طلعتِ گل نوشی مُل
نازکان سرخوش و برطرفِ چمن طوف کنان / مرغکان مست و در افکنده به بستان غلغل
وقت را باش به نقد و طمع از نسیه ببُر / دیرگاه است که این سیل ببرده ست آن پُل
بلبلِ شیفته از جرعۀ جامِ میِ شوق / مست باشد نه چو قمری ز شرابِ آمل
نروی در پیِ دل تا نشوی خوار چو من / هر که او در پیِ دل رفت در افتاد به کل
گر به شب طوق کنم زلفِ دل آرام به روز / شحنه بر گردنِ من گو به غرامت نه غل
دیده پیش است اگر خار گزاید ور نیش / سینه کردم سپر ار تیغ زند ور تاول
بر نزاریِ نزار این همه تشنیعِ رقیب / باغ بان برد گل و شیفته بر گل بلبل


 شمارهٔ ۷۶۲

تویی که بر تو نباشد مرا نظیر و بدل / منم که از تو نگردم جدا به تیغِ اجل
بیا که در همه عالم به مهربانیِ ما / کسی دو عاشقِ صادق دگر نبیند بَل
که خود ز شفقتِ ما تا هزار سالِ دگر / میانِ خلقِ جهان عاشقان زنند مثل
هنوز رویِ تو نادیده آشنا بودیم / تو خود حواله ی ما بوده ای به حکمِ ازل
به چشمِ عشقِ دلت برگزیده ایم نخست / به مهرِ جانِ خودت پروریده ایم اوّل
امید و بیمِ من از دوزخ و بهشت تویی / وگر نه آن چه خطر دارد این یکی چه محل
بهشتِ جانِ نزاری تویی و خوش تر از آن / نیافرید بهشتی خدای عّزَوجَلّ


 شمارهٔ ۷۶۳

عشق آمد و برفت قرار و ثباتِ دل / مضبوط کرد مملکتِ کایناتِ دل
وه وه که چون به دستِ تسلّط فرو گرفت / هر هفت پیکرِ تن و هر شش جهاتِ دل
از اشک ریزِ دیده چه گویم مجال نیست / گفتن درآن که عاجزم اندر صفاتِ دل
نقصانِ کارِ دل همه از عشقِ قاتل است / هر چند هم ز عشق فزاید حیاتِ دل
بر عقلِ کینه ور چو معوَّل چو بر دمد / دهقانِ عشق مهرِ گیا از نباتِ دل
می سوزد از مجاهده و می گدازدش / تا در ذواتِ عشق شود محوِ ذاتِ دل
خوش باش در وفایِ محبّت نزاریا / کز ممکنات نیست خلاص و نجاتِ دل


 شمارهٔ ۷۶۴

چند خواهم سوخت آه از دردِ دل / در عذابم سال و ماه از دردِ د ل
هر چه کردم قصد آه از دستِ دوست / بر نفس بگرفت راه از دردِ دل
حالتی دارم که نتوان گفت باز / گه ز سوزِ عشق و گاه از دردِ دل
سینه ای هم چون تنور از سوزِ عشق / رنگِ رویی هم چو کاه از دردِ دل
در وجودم می فتد برقِ فراق / هم چو آتش در گیاه از دردِ دل
گر فرو گریم همه اجزایِ خاک / خون شود بی اشتباه از دردِ دل
هم مگر صاحب نظر یا بد خبر / چون کند در من نگاه از دردِ دل
چون منی داند که من چونم ز هول / دردِ دل باشد گواه از دردِ دل
بر نزاری گر بنالد عیب نیست / قصّه بنویسم به شاه از دردِ دل
گویم ای دردِ مرا درمان ز تو / با تو آوردم پناه از دردِ دل


 شمارهٔ ۷۶۵

ای دیده را به دیدنِ رویت قرارِ دل / گه در میانِ جانی و گه در کنارِ دل
دل را چه حّدِ آن که به جانی سخن کند / در جست وجویِ وصلِ تو شد جان نثارِ دل
بی رونق از دل است همه کار و بارِ من / ای خاک بر سرِ من و بر کار و بارِ دل
گفتم به اختیار که داده ست دل ز دست / دیرست تا ز دست برفت اختیارِ دل
با ما ز هر چه هستیِ ما بود هیچ نیست / ماییم و نیم جان و همین یادگارِ دل
از دل همه بلا به سرِ مبتلا رسد / زنهار با بلا منشین در جوارِ دل
تا آفتاب را نبود استقامتی / ممکن به هیچ وجه نباشد قرارِ دل
بر مرکزِ دوایرِ عشق افتاده است / از بدوِ آفرینشِ عالم مدارِ دل
زین جا نزاری از پیِ دل بر سر اوفتاد / کز سر برون نمی شودش خار خارِ دل


 شمارهٔ ۷۶۶

هیهات اگر به دستِ من استی زمامِ دل / هرگز نبردمی دگر از غصّه نامِ دل
بسیار دست و پای زدم در خلاصِ جان / رویِ خلاص نیست به حیلت ز دامِ دل
از بدوِ کون اگر غم و دل توأمان نبُد / پس بی غم از چه نیست زمانی مقام دل
بادِ صبا میانِ من و دوست محرم است / جز او به دوستان که رساند پیامِ دل
ای یادِ صبح عرضه کن از لطفِ بی دریغ / در بندگیِ حضرتِ جانان سلامِ دل
گو جایِ مهرِ توست اگر نه نکردمی / چندین مبالغت ز پیِ احترامِ دل
عمرم بدین امید به سر شد که عاقبت / روزی رسم مگر ز دهانت به کامِ دل
می بود پیش ازین و کنون می کنم غذا / از خون که تا به لب برسیده ست جامِ دل
چندین نزاریا چه خوری غصّه از رقیب / آری به روزگار کشند انتقامِ دل


 شمارهٔ ۷۶۷

پیرانه سر ز دست بدادم عنانِ دل / من پیر و مبتلا به هوایِ جوانِ دل
هر روز چون نَفَس به لب آمد هزار بار / در آرزویِ رویِ دل آرای جانِ دل
بی دل ترست هر که نگه می کنم ز من / خود هیچ کس نشان ندهد از نشانِ دل
با آن که دل ندارم و در بندِ جان نی ام / ترسم ز آهِ سینه ی آتش فشانِ دل
رفته ست مرغِ دل ز نشیمن گهِ قدیم / از بس که عشق تفرقه کرد آشیانِ دل
بیزارم از دلی که به جان آمدم از او / هر جا که خواه گو برو ای خان و مان دل
آباد باد حسنِ تو گر دل خراب شد / گوهر چه خواه باش مه این و مه آنِ دل
آن جا که دوست است به جز دوست هیچ نیست / کونّین را چه مرتبه در لامکانِ دل
پنجاه سال گفتم و پایان پدید نیست / تا چند جان کنم ز پیِ داستانِ دل
هم چون نزاریی دگر اندر رکابِ عشق / هرگز نداد هیچ کس از کف عنانِ دل


 شمارهٔ ۷۶۸

دوست می دارم به جانش در میانِ جان و دل / چون کنم دستم رسد آیا بدان ترکِ چگل
باشدش آیا سر و برگِ جوان مردیِ آنک / دستِ من گیرد بر آرد پایِ امّیدم ز گل
کس چو من ماهی ندارد مهربان و کینه توز / کس چو من یاری ندارد جان فزای و دل گسل
دعویِ ما شد به دیوانِ قضایِ عشق قطع / کرده اند این ماجرا از مبداء فطرت سجل
فطرتم مشغول می دارد به عشق ای دوستان / هر کسی هستند در دنیا به کاری مشتغل
بر نگردم تا نیابم بار در عینِ حضور / اینَت بی همّت که از طوبا شود قانع به ظل
جانِ ما را اتّصالی نیست با افسردگان / جانِ ما بوده ست با جانان ز مبدا متّصل
چون کنی با آن که هم از دل برون شد هم ز جان / هم چو جان بنشسته باشد در میانِ جان و دل
تابِ زلفِ دل فریب و غمزه ی غمّازِ مست / دارد از رویِ خردمندان نزاری را خجل
بر لبِ کوثر ز جانی بر دهان از تشنگی / چون نداری اختیارش بایدش کرد بحل


 شمارهٔ ۷۶۹

ای دل آخر نشدی سیر ز محنت ای دل / به سرِ کویِ بلا بیش مکن سر منزل
چند گویی ز دهان و لب و چشم و خط و خال / چند گویی ز ختا و ختن و چین و چگل
می زنم سر به سر از دستِ تو با دیو و بلیس / می روم در به در از کرده ی تو خوار و خجل
منزلم بر سرِ آتش بود و از گریه / سیلِ خون می رودم در عقب از هر محمل
چشم در پیش و سر افکنده بمانم از چه / از بس انکار به هر انجمن و هر محفل
در مقاماتِ تحیّر ز پسِ استخلاص / گاه مصروعم و گه مسرع و گه مستعجل
از پیِ خونِ تو هر جا که رسیدم در حال / به گواهیِ من افعالِ تو کردند سجل
نیم جان دارم و گر نیز برآنی که ز تن / قطعِ پیوند کنی دست فرو کن بگسل
من به هر چیز که کردی بحلت کردم و رفت / آن تو دانی و نزاری که کند یا نه بحل
چند گویم ز دل و جان، من و تسلیم و گر / دولتم دست دهد پای بر آرم از گل


 شمارهٔ ۷۷۰

با تو پیوندست ما را از ازل / کی شود پیوندِ روحانی بدل
آدمیّت عاشقی ورزیدن است / هر چه می بینی دگر بل هم اضل
دابة الارض افتد و طیّ السما / در مکانِ عاشقان ناید خلل
از بخارِ پرتوِ خورشیدِ عشق / عقل را در دیده می افتد سبل
زان نمی میرند هرگز عاشقان / کزمصافِ عشق بگریزد اجل
عاشقان خود کشتگانِ مطلق اند / لاجرم حیّ اند و باقی لم یزل
ما سوی پوشانِ عشقِ مفردند / فارغ اند از زینت حور و حلل
خودپرست و دعویِ لاغیرله / هم مگر با نقدِ خود سازد جُعَل
چون ندارد طاقتِ خورشید بوم / میخورد حنظل که احسنت ای عسل
خام را ذوقی نباشد لاجرم / می شود لازم گریزش زین قبل
دور دورافتد درین ره مردِ کار / ز امتحان بیرون کم آید بی علل
جان سِپاری را بباید گر بزی / نازنینان را نباشد این محل
جوهرِ یاقوت دارد تاب و بس / در همه سنگی کند آتش عمل
تا کی از زلّت نزاری هوش دار / نیستی معذور مِن بعد از زلل
دعویِ سر پنجه با زور اوران / لاجرم بنشین خجل سر در بغل
هم تویی تو حجابِ راهِ توست / خودپرستی کم تر از لات و هبل


 شمارهٔ ۷۷۱

بیا دل ز دنیایِ دون بر گسل / که بس رونقی نیست در آب و گل
سلوکِ تو از خود برون رفتن است / شدن با دگر سالکان متّصل
به دنبالِ آن سالکان کی رسی / به احوالِ دنیا چنین مشتغل
گروهی گرفته رهِ فلسفه / گروهی دگر مذهبِ معتزل
علی الجمله هر کس به خود مذهبی / نهادند از یک دگر منفصل
مقصّر جدا گشته غالی جدا / برون رفته از جاده ی معتدل
رهِ راستان است و فرمان بَران / زری پاک و پاکیزه از غشّ و غل
قیامت که موقوف دارند خلق / به نَطوی السّماءَ کطیِ السِجِل
اگر سّرِ این سَتر پیدا کنم / کجا طاقت آرند کو محتمل


 شمارهٔ ۷۷۲

سرِ پیوند ندارد صنمِ مهر گسل / خود دلش داد که بر کند چنین از ما دل
دوست نادیده و نا کرده وداعی با او / رفتنم واقعه یی مشکل و بودن مشکل
چون روم چون سپرم راه چه تدبیر کنم / خاطرم قیدِ مُقام است و قضا مستعجل
خاکِ ره گل کنم از گریه و ترسم که شوم / خجل از صحبتِ اصحاب و بمانم در گل
تا سحرگاه ز تاب و تفِ اندوهِ خلیل / هر شبان گاه کنم برسرِ آتش منزل
من به پیرانه سر از دستِ دل آشفته شدم / روز و شب در هوسِ صحبتِ خوبانِ چگل
سر تشویر کی از پیش برآید دگرم / چون نشینم پس ازین با عقلا در محفل
عشقم از فطرتِ اُولا به در آورد نه عقل / قابلِ امر محقّ است و مشنّع مبطل
نکند از عقبِ دوست نزاری رجعت / لامحال از پیِ خورشید بود سرعتِ ظل
هیچ جنبش نبود بی اثرِ جاذبه ای / چه کند پس روِ هنجارِ زمام است ابل


 شمارهٔ ۷۷۳

به جز ملامتم از دل نمی شود حاصل / چه می کنم ز چنین دل که خاک بر سرِ دل
چه توبه ها که بکردم ز عشق و سود نداشت / دلِ ستیزه کشم باز می کند باطل
حریص می کنمش بر صلاح و بر تقوا / به جز به شیشه و شاهد نمی شود مایل
ملامتی ز پس است و قیامتی در پیش / دو واقعه ست یکی مشکل و دگر هایل
هنوز واقعه ی مشکلِ دگر دارم / که دل گرو بنشسته ست و یار مهر گسل
زمانه حل نکند مشکلاتِ عشقِ مرا / که جزوِ مشکلِ من مشکل است وکُل مشکل
به حلّ و عقدِ خردعشق باز نتوان داشت / حیَل چه دفع کند چون قضا شود نازل
شکیب کردنِ من خود ز دوست ممکن نیست / که عقل بر سرِ پای است و صبر مستعجل
چه بادیه ست که در باده ی ولایتِ عشق / که نه منازلش آید پدید و نه ساحل
درونِ سینه ی من عشق و بی خبر من از او / که شرم باد مرا زین حیاتِ بی حاصل
بسی به خانه ی درویش اتّفاق شده ست / که پادشاه فرود آمده ست و او غافل
به گوشِ جان دو سه نوبت شنیدم این آواز / ز ما ورایِ نهم آسمان به صد منزل
نزاریا تو چه مرغی که از دریچۀ غیب / به دامِ عشق در افتاده ای چنین مقبل


 شمارهٔ ۷۷۴

ای دل از عمرِ گرانمایه چه داری حاصل / حاصلی نیست به جز هرزه درایی ای دل
گِردِ پا وسرِ آفاقِ جهان برگشتی / از جهان جز غم و اندوه چه کردی حاصل
بر تو دیرست که بستند مجانین عمدا / محضرِ ترکِ خردمندی و کردند سجل
بره و مرغ حلال است بر انسانِ شریف / همه مردار بخوردی و نکردی بسمل
دلِ آلوده به ادناس کجا خواهی برد / دل سِتان از تو دلی می طلبد بی غِش و غِل
از تو تا این چه بلا بودکه آمد به سرم / بحلی گر نکنی بیش ز من یاد بحل
گر برآید ز درونم نفسی گوید عقل / پیشِ ما بی ادبی می کنی ای لایعقل
ور برایِ جگرِسوخته خواهم آبی / بر جَهَد عقل که ای خام طمع لاتعجل
زین دو مشکل که برون آوردم الّا صبر / صبر اگر داشتمی کار نبودی مشکل
ترکِ دل بازی و دل گیر نزاری پس ازین / وقتِ آن است که دل باز شناسی از گل
نتوان کرد به پیرایه سر اکنون که خطاست / دست در چینِ سرِ زلفِ نگارانِ چگل


 شمارهٔ ۷۷۵

نیسان فکند باز عرق بر عذارِگل / لؤلویِ آب دار نگر در کنار گل
درّاج و سار و فاخته و بلبل و تذرو / جمع آمدند بارِ دگر روزِ بارِ گل
دیوار و در گرفته و با چوب هایِ خار / چندین نگاه بان ز یمیمن و یسارِ گل
بی چاره عندلیب که روزی هزار بار / جانش به لب برآمده در انتظارِ گل
با این همه رقیب که بر گل گماشتند / یک دم نبود ایمن و فارغ ز کارِ گل
بلبل سر از خروش تهی کرده وز بخور / پر عطر کرده مغز گلابی بخارِ گل
گه باد بر چمن کند اوراقِ گل نثار / گه می کند سحاب لآلی نثارِ گل
چون روزگارِ ما که وفا با کسی نکرد / با عندلیب هم نکند روزگار گل
با ما زمانه در جدل از عمرِ بی ثبات / او نیز هم ز مدّتِ ناپایدارِ گل
از گل به یادگار تو ماندی نزاریا / آری همیشه خار بود یادگارِ گل


 شمارهٔ ۷۷۶

گیتی بهشت وار شد از روزگارِ گل / در باغ بشکفید رخِ چون نگارِ گل
شد زاغ چون عطارد در باغ سوخته / تا شد پدید چهرۀ خورشیدوارِ گل
گل جامه چاک زد چو بشد نرگس از چمن / گویی بشد ز فرقتِ نرگس قرارِ گل
مانَد به چنگِ ساخته اکنون نوایِ مرغ / ماند به عودِ سوخته اکنون بخارِ گل
گر خواست دارِ باده بود طبعِ ما کنون / زیرا که بلبل است کنون خواست دارِ گل
در خانه گر کنیم کرانه کنون رواست / زیرا که جایِ ما نشود جز کنارِ گل
در بوستان کنیم به دیدارِ دوستان / تن ها فدایِ باده و دل ها نثارِ گل
اکنون که روزگار نزاری به کام ماست / نتوان گذاشت جز به طرب روزگارِ گل


 شمارهٔ ۷۷۷

رونق گرفت کارِ من از روزگارِ گل / خوبی و دل بَری ست مرا در کنارِ گل
لطفِ رحیق یافت مزاجِ لطیفِ می / آبِ عقیق بود رخِ آب دارِ گل
هر دُر که ریخت دیدۀ من در فراقِ دوست / آورد ابر کرد سراسر نثارِ گل
می خور به وقت باش تو از جورِ روزگار / گه در پناهِ باده و گه در جوارِ گل
بی گل رُخی که چون گلِ رخ سارِ او به رنگ / یک گل نبوده در همه ایل و تبارِ گل
گل را به باغ گر نبود جاودانه کار / ما را بس است رویِ چو گل یادگارِ گل


 شمارهٔ ۷۷۸

باد آمد و گشاد نقاب از رخانِ گل / ابر آمد و نهاد گهر در میانِ گل
آمد گهِ شکفتنِ گل در میانِ باغ / و آمد گهِ نشستنِ ما در میانِ گل
می با گل آشنا شد و مرغان به سویِ او / پیغام ها دهند همی از زبانِ گل
سوگندها خوردند به گلزارها کنون / مستان به جامِ باده و مرغان به جانِ گل
بی چاره عندلیب نخسبد یکی زمان / در بوستان شده ست کنون پاس بانِ گل
دستان ها رسد به نو از بلبلان همی / گویی که کرده اند ز بر داستانِ گل
گشتند مدح خوانِ نزاری به روز و شب / من مدح خوانِ شاهم و او مدح خوانِ گل


 شمارهٔ ۷۷۹

کرد آشکار بادِ بهاری نهانِ گل / وز گشتِ روزگار یقین شد گمانِ گل
اندوه و غم نهان شد و لهو و طرب یقین / تا گشت آشکار جمالِ نهانِ گل
تا باز شد دو دیدۀ ابر از گریستن / یک دم قرار نیست ز خنده دهانِ گل
چون گل ز کبر و ناز نگوید همی سخن / بلبل بود به وقتِ سخن ترجمانِ گل
گویی نسیم دعوتِ عیسی همی دهد / هر باد کان برون جهد از بادبانِ گل
شاخِ گل آسمان شد و از ابرِ نو بهار / پر مشتری و زهره شود آسمانِ گل
ای من غلامِ خالِ رخ ماه رویِ خویش / چون نقطه ای ز مشک زده بر میانِ گل
از لعل سیم دارد و از مشکِ ناب چشم / آن در میانِ یاسمن این در میانِ گل


 شمارهٔ ۷۸۰

از تُتُق آمد برون خاتونِ گل / حلقه باید کرد پیرامونِ گل
لیلیِ باغ از نقاب آمد برون / صبح دَم بَرنَجد شد مجنونِ گل
ابرِ تر دامن به عمدا می کند / گریه ها بر خندۀ موزونِ گل
باد برهم می زند از نازکی / هر سحرگه اطلس و اکسونِ گل
حبّذا مشّاطه ی قوسِ قزح / تا بدانی عکسِ بوقلمونِ گل
با دلِ من مانَد و با رویِ دوست / اندرونِ لاله و بیرونِ گل
وِردِ بلبل در فراقِ وَرد چیست / ای دریغا حسنِ روزافزونِ گل
می به شادی نوش کن ای نیک بخت / بر مبارک طلعتِ میمونِ گل
ظلم باشد آبِ رز بر من حرام / بس گلابی بی وبال از خونِ گل
شد نزاری فتنه ی مُل هم چنانک / بلبل شوریده سر مفتونِ گل
زهره گو بنواز عود و بازگوی / این نشیطِ نغز بر قانونِ گل


 شمارهٔ ۷۸۱

اگر دورم از تو به آب و به گِل / ولی با تو باشم به جان و به دل
ز مبدایِ فطرت برفته ست حکم / از آن اتّصالم به تو متّصل
نه آن اتّصال است ما را به تو / که دورِ زمانش کند منفصل
من آن مهربانم که از مهرِ دوست / ز من مهرِ گردون بماند خجل
به چشمی که رویِ تو بیند کسی / به رویی دگر چون شود مشتغل
به چشمت که نایند در چشمِ من / همه خوب رویانِ چین و چگل
به دعوی نگویم که من نیستم / از آن بی وفایانِ پیمان گسل
قرینِ ثباتم ولی مضطرب / طفیلِ سلوکم و لیکن مُقِل
تحمّل کسی می کند بارِ عشق / که دایم بود چون شتر محتمل
تفاخر کسی را رسد در سلوک / که مأمورِ امرست هم چون اِبل
نزاری ز اندازه بیرون مشو / نه غالی نه قاصر بلی معتدل
نزاری اگر وحدتت آرزوست / طمع بگسل از کثرتِ جان و دل


 شمارهٔ ۷۸۲

بلبل ز شاخِ سرو چو بر زد نوایِ گل / بر دست گیر باده و بنشین به پایِ گل
نوروز کنجِ خانه گرفتن دریغِ می / پهلوی خار حیفِ عظیم است جایِ گل
فرهاد خوانده ای که چه کرد از هوایِ دل / خسرو شنیده ای که چه دید از برایِ گل
گل را عزیز دار و به بیگانه دل مده / حیف است کرده در سرِ خاری وفایِ گل
ضایع مکن چو بلبلِ شوریده روزگار / مسکین شده به جان و به دل مبتلایِ گل
چون ز اعتدالِ نشو و نمایِ ربیع شد / روشن فضایِ باغ ز فّرِ لقایِ گل
بارِ دگر شکایت و تشنیع کرده پیش / با باغ بان گرفته ز سر ماجرایِ گل
دریاب گو دو هفته وصال و مکن فضول / با گل قرار گیر به خلوت سرایِ گل
خوش موسمی ست خاصه دو آهنگ کرده اند / بلبل نوایِ سرو و نزاری نوایِ گل


 شمارهٔ ۷۸۳

مرا چو مست روان کرده بوده اند از اوّل / هنوز مستم و ثابت قدم نه مستِ مُزلزل
چنین مداومتم بر مدام دست ندادی / گرم به دست نبودی زمامِ مخرج و مدخل
غبارِغم به می از رویِ روزگار توان برد / که زنگ از آینه نتوان زدود جز که به صیقل
مرا چو وحش نباید به کوه و دشت دویدن / اگر قضا نکند چشمِ آهوانه مکحَّل
کَهای شیفتگی بودمی و سلسله سایی / اگر زمانه نکردی کمندِ زلف مسلسل
ملامتم مکن ای معترض چو با زندانی / تعلّقاتِ محقّق ز ترهّاتِ مخیّل
برو که سدره نشینان از آن گروه نباشند / که در برازخِ دنیا بمانده اند معّطل
به چشمِ راست نداند که بیندم متعصّب / چه دید خواهد جز عکسِ دیده دیدۀ احول
عنانِ عزم به تسلیم داده اند مجانین / مرادِ قیس میسّر نشد به بازویِ نوفل
بلایِ عشق سلامت شکست و شیفته خاطر / به قال و قیل نگشته ست مشکلاتِ چنین حل
نزاریا نتوانی به خودِ رسید به جایی / بکوش تا نکنی بر قیاسِ خویش معوّل


 شمارهٔ ۷۸۴

دستِ من و دامنِ آلِ رسول / هر چه جزین است نیرزد به پول
باطلِ مطلق چو ندارد وجود / هر چه جز از حق نکنم من قبول
من نکنم شکر خداوند را / پس رویِ پیش روانِ جهول
واقفِ سّرِ دل وجانِ من است / آن که برون است ز کنهِ عقول
چون بود از تو به اعادت به می / راست چنان کز پیِ هجران وصول
هر که کند از خودیِ خود خروج / کرده بود باز به جنَّت دخول
عشق بود خانه براندازِ عقل / رخت برون بر ز میان تو فضول
عقل به نادان نکند اقتدا / مردِ خدا را نزند راه غول
این چه محال است کجا کی رسد / درحرمِ شاه گدا را نزول
بیش نزاری سخنِ حق مگوی / تا نشنود از تو نفور و ملول
طاقتِ این بار نمی آورند / الّا ثابت قدمانِ حَمول


 شمارهٔ ۷۸۵

نگسلم از دوست امیدِ وصول / باک ندارم ز رقیبِ فضول
عاقل اگر عیب کند گو بکن / شیفته کی کرد نصیحت قبول
از اثرِ پرتوِ خورشیدِ عشق / خیره بماندند نفوس و عقول
فارغم از فرطِ غلویِ عموم / ایمنم از خوفِ غرورِ جهول
طبع به جز کژ نکند بی نمک / رقص به جز بد نکند بی اصول
خانه راو باش تهی کن که شاه / می رسد و می کند آن جا نزول
دوست درآید همه بیرون شوند / زیرِ اُحُد چند توان بُد حمول
تو ز من آزادی و من بنده ام / من به تو مشتاق و تو از من ملول
حکمِ تو بر جانِ نزاری رواست / بندۀ مطواع نجوید عدول
از سرِ جیحون نتوان بازجَست / عبره توان کرد و لیکن به پول


 شمارهٔ ۷۸۶

ای دلِ شوریده سرِ بُل فضول / بیش مرو در پیِ ردّ و قبول
پای برون می نهی از حّدِ خویش / دست مزن رقص مکن بی اصول
ساکن و آهسته و تن دار باش / زود نگردد متغیّر ملول
خانه ی اوباش تهی کن که شاه / بی خبر آید کند آن جا نزول
پس روِ هادی شو لا حول کن / تا نروی بیش ز دنبالِ غول
دعویِ تصدیق و قبولِ مجاز / زان طرفِ رود چه حاجت به پول
چیست وفاداری و فرمان بری / بر سخنِ دوست نجستن عدول
غایب و در دوست شدن محو چیست / هم چو نزاری شده از خود ملول
رمزِ نزاری همه دیوانگی ست / نیست به ادراکِ قیاسِ جهول


 شمارهٔ ۷۸۷

نشسته ام به خیالی که می پزم مشغول / سری ز عقل نفور و دلی ز خلق ملول
در اوفتاده به گردابِ فکر و قلزمِ عشق / که نه نهایتِ عرضش بود نه غایتِ طول
ولایتی که به دیوانگانِ عشق دهند / کجا به کنه نهایاتِ آن رسند عقول
کجا برند مجانین نصیحتِ عقلا / که پند از او و نصیحت نمی کنند قبول
سپاهِ عشق درآمد جهانِ جان بگرفت / دل از ولایتِ صبر و شکیب شد معزول
رئیسِ شهر بیاراست بام و برزن و کوی / ولی به کُنجِ گدا کرد پادشاه نزول
گرفته چون شترِ مست راهِ بادیه پیش / نه طبع مایلِ مشرب نه راغبِ مأکول
خلافِ عقل به دیوانگی بر آرم سر / کنون که نامِ نزاری نهاده ای بُهلول
حسود در حقِ من هر چه خواه گو می گو / که من به دولتِ شه فارغم ز فضلِ فضول


 شمارهٔ ۷۸۸

بر بویِ وفایی که ندیدم ز تو نا اهل / افسوس جفایی که کشیدم ز تو نا اهل
جز غصّه و بی داد نخوردم ز تو بی رحم / جز زهرِ ملامت نچشیدم ز تو نا اهل
بس تن که به خواری بنهادم ز تو ناجنس / بس دستِ تغیّر که گزیدم ز تو نا اهل
یا رب چه بلاها که کشیدم ز تو ظالم / یا رب چه جفاها که شنیدم ز تو نا اهل
گفتی ز من است این که به جایی نرسیدی / الحق به کمالی نرسیدم ز تو نا اهل
دیگر نبرم نامِ تو وز تو نکنم یاد / پیوندِ محبّت ببریدم ز تو نا اهل
تو هم بحلی گر نکنی یاد نزاری / بس دم که به افسوس خریدم ز تو نا اهل


 شمارهٔ ۷۸۹

ز راهِ لطف درین کلبۀ خراب خرام / که من ترا ز تو خواهم نه نامه و نه پیام
وگر قدم نکنی رنجه حکم نتوان کرد / علی الخصوص که تو حاکمی و بنده غلام
دلِ مرا سرِ چندین شکیب ممکن نیست / کدام شیفته ساکن بود به صبر مدام
به صابری نتوان کرد عاشقی بنگر / که راه عشق کدام است و راه صبر کدام
کجا که روی تو بینند خلد نیست حلال / کجا که وصل تو خواهند کعبه نیست حرام
چه باک اگر بفتادم ز چشمِ دشمن و دوست / چه التفات بود عشق را به ننگ وز نام
غمی به هر نفسی بر دلم منه بنشین / سری به هر قدمی در رهت نهم بخرام
حمایتِ تو نماید مرا ز هجر خلاص / عنایتِ تو رساند مرا ز وصل به کام
ترا وفایِ من و شفقت نزاری بس / مرا رضایِ تو و رحمت خدای تمام


 شمارهٔ ۷۹۰

هزار شکر که برگشتم از سفر به مقام / به رغمِ دشمنی و دیدم جمالِ دوست به کام
دگر مجاهده ی غربتم هوس نکند / که در مشاهده ی دوستان خوش است مدام
چو از قیامتِ روزِ وداع یاد آرم / عرق ز هیبتِ آنم فرو چکد ز مسام
به دردِ دل نظری از پس و رهی در پیش / چنان که بادیه ی شوقِ عشق بی انجام
هزار نامه سیه کرده ام به دوده ی دل / به دستِ باد صبا داده ام اُلام اُلام
جفای چرخ و عذابِ سفر مپرس از من / چه گویمت که چه آمد به رویم از ایّام
شکایتی که من از روزگار دارم هم / به روزگار حکایت کنم علی الاتمام
به زور و زاری اگر بی تو باده ای خوردم / حلال زاده نی ام گر نگفته ام که حرام
خمارِ مردم عاشق ز باده ننشیند / که دردِ عشق نگیرد به دُردِ می آرام
به مجلسی که درافتاد می ندانستم / که زهر می خورم از غصّه یا شراب از جام
به بویِ دوست چنان مست و بی خبر بودم / که حاجتِ می و مسکر نبود و عطرِ مشام
سماعِ مطرب و بانگِ نماز فرق نداشت / به گوشِ من که مخالف کدام و راست کدام
به اختیار نزاری دگر سفر نکند / که احتیاط کند مرغِ زخم خورده ز دام


 شمارهٔ ۷۹۱

ماهِ نو بنمود رخ سار از غمام / ساقیا عید آمد آخر شد صیام
تشنگان را آب ده آبی کزو / بر سر آید شعلۀ آتش زجام
عکس می یاقوتِ رمّانی کند / گرفتند بر صفحۀ سنگِ رخام
آبِ آتش گونه گر بر کف نهند / باز نوشد مفتیِ صاحب کلام
بس که انگشتِ پشیمانی گزد / کآبِ حیوان را چرا گفتم حرام
از فقیه این جا سؤالی می کنم / گر غلامی پخته باشد خواجه خام
بایدش گفتن ضرورت در جواب / خواجه ناقص باشد و کامل غلام
پس اگر لالایِ او می می خورد / واونه، نزدیکِ خرد کامل کدام
مالِ ایتام از چه شد بر وی حلال / بر غلام از چه حرام آمد مُدام
بر نزاری گو ملامت می کنید / من غلام آن غلامم والسلام


 شمارهٔ ۷۹۲

تنها نی ام اگرچه که تنها نشسته ام / با خاصگانِ عالمِ بالا نشسته ام
در من اگر به چشم اضافات بنگرند / این جا نی ام به مرتبه آن جا نشسته ام
می دان حقیقتم به خرابات معتکف / اندر نماز اگر به مصلّا نشسته ام
بر متّکایِ سدره از این چارچوبِ شخص / پنهان ز خویش رفته و پیدا نشسته ام
تا مست باز گردم چون مست آمدم / در پایِ خم همیشه به عمدا نشسته ام
بر مقتضایِ حکم تَموتون تُبعثون / مست و خراب بی سرو بی پا نشسته ام
مخمور در جوابِ سؤالات عاجزم / سر مست عشق منتظر آن را نشسته ام
نی نی چه آید از من و گفت و شنیدِ من / دل بسته در خدایِ تعالی نشسته ام
در کنج گنج یابِ نزاری ملوک وار / بر کف گرفته جامِ مصفّا نشسته ام
دستم به روزگارِ مشعبد نمی رسد / بر بامِ امتحان به تماشا نشسته ام


 شمارهٔ ۷۹۳

در خیال آبادِ خود بنشسته ام / در به رویِ نیک و بد بر بسته ام
گو مدارِ چرخ هر چون خواه باد / من چو نقطه ثابت و آهسته ام
فارغم از نام و ننگ و صلح و جنگ / هیچ دیگر نیست از خود رسته ام
یافتم از چاهِ ظلمانی خلاص / زان که در حبل المتین پیوسته ام
می نهم مرهم بسی مجروح را / گرچه هم از خویشتن دل خسته ام
می کشد عشق از کنارم در میان / گرچه از دستِ ملامت جسته ام
با نزاری گرچه تنها خوش ترست / در خیال آبادِ خود بنشسته ام


 شمارهٔ ۷۹۴

ز وصلِ تو نفسی بهره بر نداشته ام / بیا بیا که به تو این نظر نداشته ام
شبی به روز نیاورده ام ز فرقتِ تو / که هر دو دیده به خوناب تر نداشته ام
ز حسرتِ شکرت چون مگس دمی نزدم / که هر دو دست به بالایِ سر نداشته ام
تو فارغ از من و بر من شبی به روز نشد / که نالۀ دل و سوزِ جگر نداشته ام
ز عشقِ من همه آفاق را خبر شد و من / ز عشق و عاشقیِ خود خبر نداشته ام
ارادتم به تو بوده ست و در محبّت تو / غمِ بلای قضا و قدر نداشته ام
درین دیار زیارت گهی نمی دانم / که من نرفته ام و دست بر نداشته ام
غمِ نزاریِ مسکین بخور که در همه عمر / به جز غمِ خیر و شر نداشته ام


 شمارهٔ ۷۹۵

دوستان در کارِ خود حیران و مشکل مانده ام / چند کوشم چون کنم بی یار و بی دل مانده ام
منتظر در منزلِ حیرت به امّیدِ نجات / چشم بر در، دست بر سر، پای در گل مانده ام
چاره تسلیم است و بس امّیدِ استخلاص نیست / سهل پندارند و محکم در سلاسل مانده ام
قلزمِ هجران و من بر تختۀ خوف و رجا / در میانِ موج بر امّیدِ ساحل مانده ام
با که می گویم که قدرِ ساحلِ بحرِ فراق / من شناسم من که در گردابِ هایل مانده ام
گو رفیقان رخت بر بندید زین منزل که من / در میانِ خاک و خون چون مرغِ بسمل مانده ام
دوست بر دیوانگی تسلیم فرموده ست و من / عاجزِ مشتی ملامت گویِ غافل مانده ام
ساقیا از دورِ من پیمانه ای تخفیف کن / کز دو چشمِ پر خُمارش مستِ باطل مانده ام
دیدۀ خفّاش تابِ مهرِ خورشید آورد / نه ولیکن چون کنم چون در مقابل مانده ام
نیست از تشویشِ حسنت هیچ پروایم به کس / لاجرم حیرانِ این شکل و شمایل مانده ام
گر نزاری از غمِ هجران بنالد باک نیست / در فراقِ گل به زاری چون عنادل مانده ام


 شمارهٔ ۷۹۶

تا فراقت دیده ام خون می چکاند دیده ام / بر کَن از سر دیده ام گر جز خیالت دیده ام
رحم کن بر من که بی رویت ز پا افتاده ام / سر مپیچ از من که چون زلفت به سر گردیده ام
بارها پیشت ز غربت نامه ها بنوشته ام / و اندرین مدّت سلامی از کسی نشنیده ام
یادِ من بر خاطرت نگذشت تا باز آمدم / بر من ار بادی گذر کرد از تو وا پرسیده ام
بر تو آسان است از من پرس کاندر هر شبی / تا به روز آورده ام سد ره به خون غلتیده ام
چون دلت بر من نبخشاید که من با عجزِ خویش / نیم جانی داشتم از غم به غم بخشیده ام
گر قبولم می کنی ورنه چه گویم حاکمی / کارِ من عشق است باری من ترا بگزیده ام
پیش ازین بودم نزاری بعد ازین آن نیستم / تا به تو پیوسته ام از خویشتن ببریده ام
بر لبم کس خنده یی هرگز ندید الّا مگر / در میان گریه بر احوال خود خندیده ام


 شمارهٔ ۷۹۷

جان در سرِ دل باختم تا عاشقِ جانانه ام / دل هم چو جان بفروختم تا در جهان افسانه ام
رویی به خوبی دارد او گر دوست می دارم چه شد / ماه است و من شوریده ام شمع است و من پروانه ام
چون بنگرد صاحب نظر با من نیامیزد دگر / هان ای خردمندان دگر دیوانه ام دیوانه ام
گه در کرامات اولیا گه در خراباتم گرو / گه محرم بیت الحرم گه ساکنِ بت خانه ام
اکنون نزاری یافتم من او نی ام او دیگرست / او خنب و من پیکر صفت گنج است و من ویرانه ام


 شمارهٔ ۷۹۸

دلِ گم کرده را چندان که می جویم نمی یابم / همان به تر که بر دنبالِ مرغِ رفته نشتابم
دم از من بر نمی آید غم از من بر نمی گردد / ملول از جمعِ حُسّادم نفور از منعِ بوّابم
توانم چاره یی کردن دمی با خود برآوردن / اگر جمعیّتِ خاطر مرتّب دارد اسبابم
چنان مستوحش از خویشم چنان مستغرقِ فکرم / که از مشغولیِ خاطر نمی گیرد دگر خوابم
اگر وقتی دگر در آشنایی می زدم دستی / کنونم پای از جا رفت و از سر برگذشت آبم
منم این در قفایِ بخت ضایع کرده سرگردان / برون رفتند و بر بستند رخت از منزل اصحابم
نظر پیوسته بر محرابِ ابرویِ بتان دارم / مسلمانی نباشد روی اگر از قبله بر تابم
عبادت خانه رد کردم به رندی سر برآوردم / چو ابرویِ بتان دیدم بگشت از قبله محرابم
نصیحت در نمی گیرد ملامت گر نمی داند / که رغبت می کشد با مرکزِ فطرت به قلّابم
نزاری ای به زاری باز می گوی و اسف می خور / دل گم کرده را چندان که می جویم نمی یابم


 شمارهٔ ۷۹۹

بیا کز تو نمی باشد شکیبم / به جان آمد دل از چندین فریبم
مکن تدبیرم ای جان در جدایی / که خون شد زهره آخر زین نهیبم
اگر نازی کنی آری و لیکن / نباشد طاقت چندین عَتیبم
اگر صد ره عنان از من بپیچی / منت تا زنده باشم در رکیبم
بهل تا سر نهم بر پشت پایت / چه می داری چو زلفت بر نشیبم
نه با تو می توانم بُد نه با خود / که خواهد برد بیرون زین حجیبم
بدین زاری بریدن از نزاری / بدین زودی نباشد در حسیبم


 شمارهٔ ۸۰۰

گر یک نفس از تو می شکیبم / از معتقدان مکن حسیبم
بختم به وصالِ تو بشارت / می آرد و من نمی فریبم
در ساخته ام به نارِ سینه / چون دست نمی رسد به سیبم
خون کرد جگر شبِ فراقت / چون روزِ قیامت از نهیبم
بر ماه مپوش طرفِ برقع / خود زلف تو بس بود حجیبم
ای چشمۀ آفتابِ روشن / حربا صفت از تو ناشکیبم
من خاکِ توم غباربردار / مگذار چو آب سر به شیبم
بیزاری و آن گه از نزاری / هیهات مکش بدین عتیبم
تو حاکمی ار عنان بپیچی / من زنده و مرده در رکیبم


 شمارهٔ ۸۰۱

کوزه بر دوشِ راهب دیرم / حلقه در گوش ساجد لاتم
من که دردی کش خراباتم / فارغ از طمطراق و طاماتم
گاه از مشرکانِ توحیدم / گاه از موقِنانِ غلّاتم
نه که در حوضِ کوثرِ تحقیق / آب جاری بود مجاراتم
نه که در درجِ مدرجِ توحید / در مکنون بود عباراتم
به خرد می سزد مفاخرتم / به هنر می رسد مباهاتم
عقل کلّی به اختیار دهد / بوسه بر آستانِ ابیاتم
نفسِ قدسی به احتیاط نهد / دست بر نبضِ نفی و اثباتم
مگر افسانه گوی پندارد / که چو او راوی روایاتم
نیستم از معلّمانِ جهول / نه که من ناسخِ مقالاتم
دیده کو تا ببیند اسرارم / گوش تا بشنود اشاراتم
نه نزاری به هرزه لاف مزن / بیش ازین برمگو محالاتم
نه به دعوی به ابتدا گفتی / فارغ از طمطراق و طاماتم
یک سخن راست گفته ای از خویش / من که دردی کشِ خراباتم


 شمارهٔ ۸۰۲

چو بر یادِ لبش در مسکراتم / خضر بر چشمۀ آبِ حیاتم
اگر در مسکراتم وجد باشد / وگر در وجد باشد مسکراتم
به وجهی بت پرستم زان که دایم / خیالِ او بود عزّی ولاتم
همین تا دم زنم خیلِ خیالش / فرو گیرند حالی شش جهاتم
هم از مبدایِ فطرت باز دادند / به حسنِ اهتمامِ عشق ذاتم
مگر هم عشق بردارد حجابم / که محجوب است عقلِ بی ثباتم
فرود آرد به منزل گاهِ دردم / بیندازد ز گردن سیّئاتم
وگرنه در میان بیم و امّید / که بیرون آورد زین مشکلاتم
تویی هم خود حجابِ خود نزاری / به دعوی قطره چون گوید فراتم


 شمارهٔ ۸۰۳

دردا کز اشتیاقِ تو جانا بسوختم / در آتشِ فراق سراپا بسوختم
صهبا انیسِ خاطر من بود پیش ازین / اکنون هم از حرارتِ صهبا بسوختم
از تّفِ سینه بس که جگر خوردم از لبت / یاقوت در خزانۀ خارا بسوختم
از رشکِ اشکِ گوهرِ پاکِ سحابِ چشم / در حقّۀ صدف دُرِ بیضا بسوختم
زد بر اثیر آتشِ آهم وزان اثر / هم چون اثیر عقدِ ثریّا بسوختم
بر آتشم نشانی و عیبم کنی اگر / دستی برآورم که خدایا بسوختم
عاجز شدم چو سوخته می خواستی مرا / از غیرتِ تو دم نزدم تا بسوختم
فکرم دگر به آبِ سخن ره نمی برد / خاطر چنان در آتشِ سودا بسوختم
دل را به راه دیده و جان را به برقِ شوق / این را به آب دادم و آن را بسوختم
نامی نزاریا ز تو مانده ست و زاریی / پس قصّه چیست گو همه اعضا بسوختم


 شمارهٔ ۸۰۴

نمی شود به حیل با تو در کمر دستم / مگر که چون کمرت پر شود به زر دستم
نه زر که در قدمت ریزم و نه بازویِ آن / که زور پنجه بود بر تو از زبر دستم
به فقرِ من منگر یک نظر به حالم کن / که خاک زر شود از دولتِ تو در دستم
به افتخار نهد سر زمانه بر پایم / اگر رسد به سرِ زلفت ای پسر دستم
کتابِ حسن تو وقتی نوشتمی بخطی / چنان که بوسه دهد تیرِ چرخ بر دستم
کنون ز شیوۀ خطّ تو شرم می دارم / که بر قلم نهد انگشت ها دگر دستم
به دامنت نزنم دست از آن که آلوده ست / علی الدّوام به خونابۀ جگر دستم
طمع نمی برم از وصل و چشم می دارم / که در مراد شود با تو در کمر دستم
حذر ز نالۀ زارِ نزاری و مپسند / بر آسمان همه شب از تو تا سحر دستم
مهل که غرق شوم بس که بر لب آمد آب / اگر چنان که نگیری درین خط دستم


 شمارهٔ ۸۰۵

یک امشبی که به خدمت به باده بنشستم / مکن به بی ادبی سرزنش که بس مستم
اگر اشارتِ بوسی کنم مکن منعم / وگر به حلقۀ زلفت برم مبر دستم
تو بس غریب نوازی اگر نه باده به دست / مرا چه زهره که هم زانوی تو بنشستم
نه حّدِ مرتبۀ هم چو من ضعیفی بود / که دل به چون تو حریفی شگرف در بستم
ورایِ این چه سعادت بود همین مقدار / کفایت است که در دولتِ تو پیوستم
به اختیار شدم صید زلفِ مفتولت / همان رمیده نی ام کز کمند می جستم
ز عشق باختن ار توبه کرده بودم شکر / که بر محبّتِ رویِ تو توبه بشکستم
اگر به دیدۀ من پای نهی شاید / برو که در قدمت هم چو خاکِ ره پستم
خلافِ رایِ نزاری مکن که کم یابی / مطیع تر ز چنین بنده ای که من هستم


 شمارهٔ ۸۰۶

بیار باده به من ده که توبه بشکستم / اگرچه من ز الستِ ازل چنین مستم
ز بامِ گنبد نه تشت آسمانِ غرور / فرو فتادم و تاسِ وجود بشکستم
کلاهِ تقیه و دستارِ زاهدی از سر / فرو نهادم و زنّار بر میان بستم
شراب و شاهد و آوازِ چنگ و من راغب / صلایِ نوش برآمد به طبع بنشستم
گوشِ من برسد ترجمانِ باد صبا / نه حرفِ پیر که از خانقه برون جستم
حسود اگر چه خراباتی ام نام نهاد / ز ننگِ محتسب غلتبوس وارستم
ز توبه توبه کنم چون درین روش که منم / به توبه کردنِ کلّی نمی دهد دستم
اگر تمامتِ خلقِ جهان ز من ببرند / چه باک دارم از آن چون به دوست پیوستم
غمِ بروتِ نزاری نمی خورم نه مگر / که در جهان غم ریشِ کسی دگر هستم


 شمارهٔ ۸۰۷

آوازه در افتاد که من توبه شکستم / نه نه نه چنان است که من توبه پرستم
دادند به من چاشنی یی از خمِ مبدا / از جرعۀ آن جام چنین واله و مستم
ز آن گاه که دادند به من مشربۀ خضر / خالی نبودم یک دم از آن مشربه دستم
بردارم از آن مشربه جامی و به عمدا / هر تشنه که درخواست خمارش بشکستم
تا خود چه کشد روز مظالم ز مکافات / گیرم که من از طعنۀ بدخواه بجستم
گو بیهده بر خیز به تشنییع و ملامت / من خود ز میان رفتم و با گوشه نشستم
مجموعِ مقیمانِ سماوات گواه اند / بر محضر شوریدگی خویش که بستم
چندان که برون آمدم از نیستیِ خویش / تا خود چه بماند همه آن است که هستم
معذورم اگر مستم و شوریده سر ای یار / کز جملۀ مستانِ صبوحیِ الستم
در بار منه تاسِ حجابم که من این تشت / از بام فکندم چو نزاری و برستم


 شمارهٔ ۸۰۸

دردمندم وز وصالِ یار درمان نیستم / هیچ دردی صعب تر از دردِ هجران نیستم
گرچه می داند که بر جانم ز هجرِ یار چیست / آن چنان زارم که گویی در بدن جان نیستم
رسمِ قربانی ست اندر کیشم اسماعیل وار / گر به تیغِ هجرِ آن مه روی قربان نیستم
داغ حرمانش به کل جان و دلم مجروح کرد / چون کنم آخر که تابِ داغ حرمان نیستم
سال ها شد تا سپردم در رهِ عشقش قدم / ذرّه ای آگاهیِ آغاز و پایان نیستم
سر ز پای و پای از سر باز می نشناختم / بی خبر بودم درین سودا خبر زان نیستم
چون نقاب معرفت از عشق او برداشتم / گر دگر نشناختم چیزی غمِ آن نیستم
من چو ترکِ کفر و دین گفتم چه بیمِ نام و ننگ / کفر اگر لازم شود در بندِ ایمان نیستم
روی و زلفِ دل برِ من کفر و ایمانِ من است / تا نپنداری که من از اهلِ ادیان نیستم
تا نزاری مذهبِ آن زلفِ کافر دل گرفت / در مسلمانی اگر هستم مسلمان نیستم


 شمارهٔ ۸۰۹

ازین ورطه بیرون شوی نیستم / غمِ دنیی و دین جوی نیستم
هوایِ زمین و زمان در سرم / نگنجند هرگز هَوی نیستم
برین کهنه خُلقانِ خود قانعم / بدل گو مباش ار نوی نیستم
چو گنجم درین کُنج و بس فارغم / که چون باد هرزه دوی نیستم
فدا کرده جانم چو فرهادِ مست / ستم کاره چون خسروی نیستم
اگر ره بری نیستم در سلوک / چنان دان که بی ره روی نیستم
نزاری نزارم چه آید ز من / سترگی جهان پهلوی نیستم


 شمارهٔ ۸۱۰

دوش بس خوش روزگاری داشتم / تا سحر در بر نگاری داشتم
تا برآمد الصلات از پشتِ بام / دست در بوس و کناری داشتم
بر جمالش از لبِ می گونِ او / می شکستم گر خماری داشتم
خوش بود تنگِ شکر در بر شگرف / راستی فربه شکاری داشتم
بوسه ها کردم غنیمت بی شمار / گرچه یک یک را شماری داشتم
بوده ام بر خرمنِ گل خفته لیک / از نگهبانانش خاری داشتم
چون گرفتم در کنارش از میان / رفت بیرون گر غباری داشتم
هم شبی خوش روز کردم عاقبت / از پیِ آنک انتظاری داشتم
با نزاری گفت فردا بازگوی / دوش بس خوش روزگاری داشتم


 شمارهٔ ۸۱۱

دردا که سی ز عمر به غفلت گذاشتم / وز روزگار فایده یی بر نداشتم
پنداشتم که تابعِ فرمان ایزدم / من خود هنوز در طلبِ شام و چاشتم
معلوم شد که هیچ ندانسته ام چو چشم / از روی عقل بر همه اشیا گماشتم
از تیغِ آفتاب اجل سر نبرد کس / چندان که سایه بانِ خرد بر فراشتم
گر نیکویی نکردم چندی ز فعلِ بد / خود را ز جهل رفتم و با خود گذاشتم
پرسیدم از پدر نُکَتی وان لطیفه را / در خواب بر صحیفۀ خاطر نگاشتم
گفتم بگوی تا به چه حالی چه گونه ای / گفت ای پسر من آن بدرودم که کاشتم


 شمارهٔ ۸۱۲

شبِ وداع که جانانه را کنار گرفتم / به بر گرفته میانش ازو کنار گرفتم
سرم ز بادۀ دوشینه مست بود ولیکن / همین که روز شد از هجرِ او خمار گرفتم
شبی چو دوش و چو امشب شبِ بهشت و جهنّم / ز روزگار هنوز امشب اعتبار گرفتم
تو آن مبین که شبی بهره از مشاهدۀ او / پس از مجاهدۀ چند روزگار گرفتم
قیاس کن که برون کرده از بهشتِ برینم / به اختیار چنین ترکِ اختیار گرفتم
به رمز گفت ز هجران من بدیع نماید / که جان بری و همین نکته یادگار گرفتم
چو یار گفت سفر کن نزاریا به ضرورت / چه کردمی ره غربت به اضطرار گرفتم
چو نیک می نگرم راست گفت یارِ عزیزم / حدیثِ دوست تصوّر مکن که خوار گرفتم


 شمارهٔ ۸۱۳

ترا نادیده مهرت بر گرفتم / به خود سر با تو کاری در گرفتم
مرا از وصلِ تو خیری نصیب است / به فالِ فرّخ این اختر گرفتم
دعا گفتم، زمین بوسیدم اوّل / به یادت هر کجا ساغر گرفتم
به بویِ نافۀ زلفت صبا را / قدم از دیده در گوهر گرفتم
ز آتش خانۀ سودایِ عشقت / تنورِ سینه در اخگر گرفتم
ازین پیش ار خطایی کردم آن رفت / به پیمانِ تو عهد از سر گرفتم
سر از کویت نخواهم برد دانم / که این عشق از سرِ دیگر گرفتم
مرا تا از سر این سودا در آید / دل از جانِ نزاری برگرفتم


 شمارهٔ ۸۱۴

ندارم کار با افلاک وانجم / من و پایِ خم و خشتِ سرِ خم
نشاید توبه بر من بست هیهات / به گیرایی اگر گردد سریشم
نیم زان ها بحمدالله که دایم / دَمادَم حرصشان باشد دُمادُم
اگر کیمخت و بلغاری نباشد / که در پوشم من و کژ گاو و جُم جُم
نعیمِ خلد هم سهل است و این جا / مرا آزاد کردند از تنعّم
خموشی و تحمّل شیوۀ ماست / چه برخیزد ز تشنیع وتظلّم
اگر هم سر در ابداعِ وجودیم / کسی را بر کسی نبود تقدّم
نه عقل است آن که وهمی می پرستند / تعقّل را چه نسبت با توّهم
نزاری می رود بر شارعِ راز / گهی پیدا و گه پی می کنم گم


 شمارهٔ ۸۱۵

تا ساکنِ کنجِ محنت آبادم / هرگز نفسی نرفتی از یادم
قدرِ شبِ وصلِ تو ندانستم / دور از تو به روزِ محنت افتادم
سیر از غمِ تو نمی شوم با آنک / بر کند غمت ز بیخ بنیادم
فریاد برم به شحنه از جورت / زیرا که نمی رسی به فریادم
نومید نمی شود دلم از تو / از بندگی جز از تو آزادم
توگر به جمال رشک شیرینی / من نیز به محنت تو فرهادم
امروز نزاری ام که از زاری / گر آه کنم بمی برد بادم
از تو گله چون کنم معاذ الله / همواره ز بخت خویش ناشادم


 شمارهٔ ۸۱۶

دگر باره پیرانه سر درفتادم / به چنگالِ شوخی دگر درفتادم
گذر بر صراطِ رهِ عشق کردم / بلغزید پایم ز سر در فتادم
ز بس کآرزومند بودم به شیرین / ز بی طاقتی با شکر درفتادم
ملامت مکن گو مشنِّع ز خوبان / حذر کن که من معتبر درفتادم
به چاه زنخدانِ یوسف جمالی / ز دستِ دلِ بی خبر درفتادم
چه برمن برفت از قضا ای عزیزان / که بی اختیار از قدر درفتادم
صوابِ شما احتیاط است اگر من / به دامِ خطا و خطر درفتادم
از آن شد چنین روزگارِ نزاری / به زاری که بی سیم و زر درفتادم


 شمارهٔ ۸۱۷

دریغ کز نظرِ دوستان بیفتادم / به هرزه عمرِ گرامی به باد بر دادم
درین عذاب که بر من عدو ببخشاید / کسی نمی رسد از دوستان به فریادم
خلافِ عقل بود گر نگویمش که چه باد / بر آن زمان که من از مادرِ جهان زادم
ببرد در گل و خاکم زمانه تا گردن / چو سرو لاف چرا می زند که آزادم
جهانِ خرّم و ایّامِ عیش باز آمد / تو را از آن چه خبر گر کشد به بی دادم
به هر چمن که رسیدم ز خارِ مژگانم / ز رشکِ بلبل و گل خون ز چشم بگشادم
به زیرِ سایۀ طوبا نشسته ام چه عجب / گر التفات نباشد به سرو و شمشادم
نه برگِ آن که نظر بر جمالِ او فکنم / نه رویِ آن که لبِ سبزه دل کند شادم
چو غم پرست شدم دل ز عیش بر کندم / چو خو پذیر شدم دل به جور بنهادم
هوایِ مطرب و سودایِ باده و غربت / ز سر برفت چو نامِ نزاری از یادم


 شمارهٔ ۸۱۸

چنان به رویِ تو هر بامداد دل شادم / که می برد غم و شادی زمانه از یادم
اگر چه بوس و کناری نمی شود حاصل / ز گوشه هایِ دو چشمت به یک نظر شادم
مگر ز چشمِ تو از هر چه مست بیزارم / مگر ز قّدِ تو از هر چه هست آزادم
چو بخت معتکفِ آستانت بودم و هجر / چو خاک بر سرِ کویِ تو داد بر بادم
همین که عشق اساسِ محبّت تو نهاد / یقین شدم که غمت می کَند ز بنیادم
نزاریا چو پری باش ز آدمی پنهان / که نیست مردمی اندر قبیلۀ آدم


 شمارهٔ ۸۱۹

به فلک می رسد از فرقتِ تو فریادم / تا نگویی که من از بندِ غمت آزادم
بی تو بر رویِ همه خلقِ جهان بستم در / لیکن از دیده بسی خونِ جگر بگشادم
دل تو داری و هنوزم طمعِ وصلی هست / اندرین صحبت از آن جان به تو بفرستادم
گر به زنجیرِ بلا بسته نبودی پایم / به دو چشم آمد می باز نمی استادم
بارها در دلم اندیشه کنم تا توبه من / چون فتادی و من آخر به تو چون افتادم
بر من از بهرِ تو بی دادِ همه خلق رواست / به قیامت بدهد قایم داور دادم
به پریشانیِ خاطر ز تو برگردم نه / جمع می باش که بر جورِ تو دل بنهادم
شور در خاطرم افکند لبِ شیرینت / ظاهر آن است که شوریده تر از فرهادم
نیست بی یادِ تو جام که بر کف گیرم / بی تو گر باده خورم زهرِ هلاهل بادم
می زنم بر سر و می گویم و می گریم زار / یادِ آن کس که نرفته ست دمی از یادم
به حدیثی که ز احوالِ نزاری پرسی / گر چه می میرم از اندوهِ تو هم دل شادم


 شمارهٔ ۸۲۰

یادِ آن کس که نرفته ست دمی از یادم / شادیِ جان کسی کز غم او دل شادم
نازنینی که اگر سرو چو گل در قدمش / می فتد می رود از پیش که من آزادم
آشتی می کند و جنگ ز سر می گیرد / ناشنو می کند و می شنود فریادم
گر به دیدارِ من آید بکشم در پایش / جانِ شیرین که چو فرهاد فدایش بادم
یک نظر کردم و در دستِ ملامت ماندم / یک قدم رفتم و در دامِ بلا افتادم
خود قضا را نظرم بر طرفی می افتد / که دلم می رود ار دیده ز هم بگشادم
غمِ فرزندِ کسان چند خورم واویلاه / تا من از مادرِ فطرت به چه طالع زادم
تا چرا منع همی کرد ز مطرب پدرم / تا چرا چنگ نیاموخت مرا استادم
جگرم خون شد و باطن به کسی ننمودم / ظاهرش آن که ز سر شیفتگی بنهادم
ایّها النّاس چه حاصل ز نصیحت کردن / که ازین گوش بدان می گذرد چون بادم
چند گویند نزاری بنه از سر سودا / هر چه آید به سرم تن به قضا در دادم


 شمارهٔ ۸۲۱

آن شب که وداعِ یار کردم / عزمِ سفر اختیار کردم
در بر همه شب لبش مکیدم / وز نی شکر اعتبار کردم
تا وقتِ نماز طوقِ گردن / زان گیسویِ مشک بار کردم
چندین مستی و بی قراری / زان نرگسِ پُر خمار کردم
بر خرمنِ گل بسی مراغه / تا روز به رغمِ خار کردم
لعلش به ستیزۀ رقیبان / دندان بزدم فگار کردم
هنگامِ رحیل بس که فریاد / از گردشِ روزگار کردم
دل خون شد و خون به سر برآمد / آن دم که ازو کنار کردم
برخاست به زیر پای او گِل / بس کز مژه خون نثار کردم
یادِ سرِ دستِ پر نگارش / جان در سرِ آن نگار کردم
دیّار ندیده ام خبر گوی / تا رحلت از آن دیار کردم
بس ناله که چون نزاریِ زار / از دردِ فراقِ یار کردم


 شمارهٔ ۸۲۲

بگذاشتمت جانا ناکام و سفر کردم / بی رویِ تو از دیده خونابه به در کردم
در چشمِ منی گویی بنشسته که پندارم / رویِ تو همی بینم در هر چه نظر کردم
هر جا که تهی کردم بر یادِ لبت جامی / از دیده دگر بارش پر خونِ جگر کردم
چون هیچ نماند از من اکنون ز که می ترسم / مجنون شده ام مجنون از عقل حذر کردم
از دستِ ملامت گر روی از تو نگردانم / گو تیر بزن حاسد کز سینه سپر کردم
تو خسروِ خوبانی من شیفته فرهادم / با هم چو تو شیرینی ابری شکر کردم
مقصود رضایِ تو نه وایۀ خود دارم / تا با تو در افتادم از خویش گذر کردم
از غمزۀ جادویت دینی دگر آوردم / وز طاقِ ابرویت محرابِ دگر کردم
در خفیه نزاری را گر راز همی گفتم / اکنون همه عالم را زین کار خبر کردم


 شمارهٔ ۸۲۳

شبِ فراق که بی رغبتی سفر کردم / نبود فایده هر چند من حذر کردم
به اختیار نکردم ز خدمتِ تو سفر / بلی ضرورتِ تکلیف بود اگر کردم
ز سوزِ سینه به هر منزلی که بگذشتم / به خونِ دل ز رهِ دیده خاک تر کردم
سزا بداد مرا گوش مال فرقت تو / به یک دو هفته که از خدمتت سفر کردم
دمی ز فکرِ تو خالی نبوده ام والله / گمان مبر که مگر با تو دل دگر کردم
سخن به نامِ تو گفتم اگر سخن گفتم / نظر به رویِ تو کردم اگر نظر کردم
صبا به گردِ من اندر مراجعت نرسد / سمندِ توسنِ شوق ترا چو بر کردم
به زخمِ تیرِ ملامت سپر نیندازم / چو تیغ سینه به پیش بلا سپر کردم
کفایت است جنونِ مرا ملامتِ خلق / که من به سعیِ ملامت بسی بتر کردم
مرا نزاریِ دیوانه خوان و ننگ مدار / که نامِ عقل به دیوانگی سمر کردم


 شمارهٔ ۸۲۴

ز می توبه کردم ز مستی نکردم / نگفتم دگر گِردِ مستان نگردم
اگر بوده ام دامن آلوده از می / چو بر آبِ رز بود خونی نکردم
اگر جرأتی رفت الحمدُلله / که با آبِ رز خون مردم نخوردم
مرا توبه دادند از می پرستی / ازین پس اگر می پرستم نه مردم
میِ لعل از آن می خورم تا نسازد / به خاکِ زمرّد گیا روی زردم
بر احوالِ من هست جایِ ترحّم / ولی هر کسی نیست آگه ز دردم
نزاری به زاری به زاری نزاری / همین است و بس شیوۀ عکس و طردم


 شمارهٔ ۸۲۵

شبانِ تا به سحر گردِ شهر می گردم / کسی نکرد ازین بی خودی که من کردم
به اختیار گدا دل به پادشاه دهد / به دستِ خود چه بلا با سر خود آوردم
غم نمی خورد آن کس که در محبّتِ او / هزار شربتِ خونابۀ جگر خوردم
به دشمنم چه توقّع که بی گناه از دوست / نمی کنم گله امّا بسی بیازردم
خجل نمی شوم از طعنۀ فسرده دلان / به زمهریر نمی باشدی عجب سردم
دلی چو آهن و چشمی چو سنگ می نگرید / که زخمِ تیرِ ملامت نمی کند دردم
به بازداشتن از کویِ دوست رغمِ مرا / رقیب دعویِ دفعی دگر کند هر دم
مگر وقوف ندارد که من به خلوتِ او / چنان روم که نبیند مگر صبا گردم
مخالفان به جفا گر مبالغت بکنند / اگر وفا نکنم عهدِ دوست نامردم
نمی توانم از او بازگشت اگر کارم / به جان رسد که به خونِ دلش بپروردم
به اعتقاد نزاری که بر نگردم ازو / وگر رضا دهد از اعتقاد برگردم


 شمارهٔ ۸۲۶

منم که قبلۀ جان با جمالت آوردم / همین که نامِ تو گفتند حالت آوردم
ترا ندیده هنوز آشنا بدم یعنی / که عشق روز ازل بر جمالت آوردم
به حکمِ شرع مرا با تو بر دلی دعوی ست / که تن ز چاهِ زنخ دان به خالت آوردم
ضعیف گشتم و با خاطرم نطق زد عشق / بدیهه گفت کنون با کمالت آوردم
میانِ صبر و خیالت مقالتی شد و من / ز جانبین سخن با وصالت آوردم
به پیشِ دشمنِ من گفته ای که من باری / ز دوستیِ فلانی ملالت آوردم
نخست روز که گفتی نزاری آن تو نیست / یقین نبودم و شک بر محالت آوردم


 شمارهٔ ۸۲۷

چندان که در سلوک ز خود پیش تر شدم / هر بار زنده باز به جانی دگر شدم
چون بازِ چشم دوخته بودم به دستِ شاه / خوش خوش به روشنایی او دیده ور شدم
از تنگ نایِ هستیِ خود چون مجال نیست / تا پادشه نزول کند من به در شدم
خود هیچ کس نگفت که آخر مگر کسی / در پرده دیده ام که چنین پرده در شدم
آشفته مغز بودم و شوریده سر بسی / در هر زمان به مستی و رندی سمر شدم
هرگز به روزگارِ جوانی نبوده ام / دیوانه تر ازین که به پیرانه سر شدم
گفتم گذر کنم به کنارِ محیطِ عشق / خود آب درگذشت ز سر تا خبر شدم
تا بوده ام تتبّع عشّاق کرده ام / نه بر مجاز پس رو عقل و نظر شدم
لیلی ز در درآمد و مجنون ز هوش رفت / گل با چمن رسید وز بلبل بتر شدم
فرهاد وار شورِ نزاری جهان گرفت / شیرین سخن چنین ز لبِ چون شکر شدم


 شمارهٔ ۸۲۸

مرا که از تو میسّر نمی شود یک دم / دمی که بی تو برآید نه دم بود که ندم
خلاصه هر دم وقت است از حیات بلی / دمی که بی تو رود آن نه دم بود که عدم
من آن نی ام که خلافِ محبّتِ تو کنم / اگر سرم برود در سرِ ثباتِ قدم
من از تو راحت و شادی طمع نمی دارم / که دوستی همه سرمایۀ غم است و الم
به اتّفاقِ ملاقات قانعم از تو / به مدّتی که میسّر شود ز بیش وز کم
تو شاه بازی و اَولا به دست شاهانی / وصال تو نبود لایقِ عبید و خدم
تو سر به سیم و زرِ سد خزینه درناری / دهان تو نتوان کرد مشتبه به درم
قد ترا نتوان گفت سرو و هم نبود / به سرو بر گل و شفتالو و انار به هم
گمان نبرد کسی تا ندید چشم و لبت / که این دو مستِ ملیح اند رشکِ ترک و عجم
دم از نزاری تو بی تو بر نمی آید / از آن چنین نَفَسش آمده ست با یک دم


 شمارهٔ ۸۲۹

شبانه دوش که تنها به کنج خود بودم / ز هولِ صاعقه و بانگِ رعد نغنودم
ز بی دلی وز بی طاقتی بترسیدم / ز بی کسی وز بی هم دمی بفرسودم
ز ممکنات نبد یارِ دستِ من جز جام / ز کاینات جز آوازِ رعد نشنودم
سرم گران شد اگرچه دماغ بود سبک / ولی دماغ و سر از غّل و غش بپالودم
درین میانه به خاطر درآمد این که چرا / چنین شکسته دلم کی شکسته دل بودم
ز نورِ آینۀ خنب خانه شد روشن / سبک به صیقلِ می زنگِ سینه بزدودم
به یادِ دوست که من هیچ نیستم همه اوست / ز جامِ عشق شراب شبانه پیمودم
به پایِ مردیِ لوح اللّهم نبد حاجت / به دست کاریِ خود مرده زنده بنمودم
به نورِ عکسِ قدح در سوادِ ظلمتِ شب / ز موجِ قلزِم طوفان خلاص شد زودم
زمانه منقلب احوالِ نا جوان مردیست / ز رنجِ او به همه عمر بر نیاسودم
دریغ عمر که بگذشت و یک نفس ایّام / ز روزگار نزاری نداشت خشنودم


 شمارهٔ ۸۳۰

من همان مستم و شوریده کز اوّل بودم / تا نبودم به تو مشغول معطّل بودم
گر بریدم ز تو بی تو به خطا معذورم / زان که موقوفِ محالاتِ مخیّل بودم
چشم اگر باز کنی باز شود از تو به تو / من اگر جز به تو دیدم به تو احول بودم
گر نبودم به رخت ناظر و حاضر به وجود / به خیالت به خیالت که مغفّل بودم
مردمان گر ز تو گویند که بودم خرسند / نه چنان است ولی معترفم بل بودم
من کی ام با تو و بی تو نتوانم بودن / در میان هم نتوان گفت مزلزل بودم
هرگز از حلقۀ عشّاق نبودم بیرون / بلکه در سلسلۀ عشق مسلسل بودم
دوش عشق آمد و در گوشِ نزاری می گفت / که ز مبدایِ ازل بر تو موکَّل بودم
گفتم آری من و تو هر دو ز یک معراجیم / تو به وحی آمدی و من ز تو مرسل بودم


 شمارهٔ ۸۳۱

یک شبی تا روز با تو خلوتی می بایدم / زین طرف میل است زان سو رغبتی می بایدم
رازها دارم که نتوان با کسی جز با تو گفت / تا به خدمت عرضه دارم فرصتی می بایدم
از تو می گویم که می باید مرا کی گفته ام / کز جهان آسایشی یا نعمتی می بایدم
هر بلایِ عشق می خواهم سلامت گو مباش / بر سپاهِ هجر لیکن قدرتی می بایدم
وعدۀ دیدار فرمودی و پیمانی برفت / لیک تا آن وقت صبر و طاقتی می بایدم
بر تو من باری یقینم هر چه فرمایی کنی / هیچ بر قول تو گفتم حجّتی می بایدم
زار می نالد نزاری بر درِ غفرانِ تو / گر گنه بر من بپوشی خلعتی می بایدم


 شمارهٔ ۸۳۲

باز رسیدم جمالِ دوست بدیدم / وز لبِ شیرینِ او به کام رسیدم
در عرصاتِ شبِ فراق معیّن / روزِ قیامت هزار بار بدیدم
باز نیارم به صد هزار زبان گفت / آن چه من از جورِ روزگار کشیدم
تا همه روها کنم به روی دل آرام / گوشۀ عزلت ز کاینات گزیدم
گر بگذارد زمانه مدّتِ باقی / کنجی و یاری نشست و جامِ نبیدم
قامتِ او دیدم و قامتِ خود را / در همه آفاق صور عشق دمیدم
باز نگویم که بر زبان نتوان راند / آن چه به گوشِ مکاشفات شنیدم
عاقبتم چون نسیجِ جند ره دادند / بر خود اگرچه چو کرمِ پیله تنیدم
بالغِ دردم که در مشیمۀ فطرت / شیر ز پستان بدوِ کون مکیدم
ماءِ معین بود چون ز چشمۀ حیوان / بالله اگر بشنی وگرنه شمیدم
بیش نگویم ز نام و ننگِ نزاری / عاقبت از نام و ننگِ او برهیدم


 شمارهٔ ۸۳۳

هزار شکر که خود را امیدوار بدیدم / شراب در سر و سر در کنارِ یار بدیدم
میانِ مجمعِ یاران به کامِ دل بنشستم / بهشتِ نقد به دنیا در آشکار بدیدم
شرابِ وصل بنوشم چو جامِ هجر چشیدم / به دیده باز نهم گل چو زخمِ خار بدیدم
یه یک دو مه که سفر کردم آن مشقّت و محنت / به من رسید که دوزخ هزار بار بدیدم
به هر نفس که زدم در فراقِ دوست به غربت / قیامتی دگر از جورِ روزگار بدیدم
گرم قضا بگذارد دگر به چشمِ تفرّج / نظر به کس نکنم آنچ از انتظار بدیدم
چو کویِ دوست ندیدم به هیچ ملک مقامی / به هر بلاد بگشتم به هر دیار بدیدم
بتا به شکر سزد گر ز سجده بر نکنم سر / که بارِ دیگرت از فضلِ کردگار بدیدم
به حسن غرّه مشو کاین دو هفته بیش نباشد / بدین قدر که رسیدم چنین هزار بدیدم
ز نوش دارویِ لب کن علاقِ جانِ نزاری / همین دواست که نبض ش به اختیار بدیدم


 شمارهٔ ۸۳۴

اندر دو کون جانا بی تو طرب ندیدم / دیدم بسی عجایب چون تو عجب ندیدم
من بر دریچۀ دل بس گوشِ جان نهادم / بی حد سخن شنیدم امّا دو لب ندیدم
ای ساقیِ گزیده مانندت این دو دیده / اند عجبم نیابد ، اندر عرب ندیدم
گویند سوزِ آتش باشد نصیب کافر / محروق از آتش تو جز بولهب ندیدم
بر بنده ناگهانی کردی نثار رحمت / جز لطفِ بی حدِ تو او را سبب ندیدم
هم شمس و هم قمر تو هم نور و هم بصر تو / ای مادر و پدر تو جز تو نسب ندیدم
هیهات ای نزاری فضل و ادب رها کن / تا تو ادب بجستی در تو ادب ندیدم


 شمارهٔ ۸۳۵

چه سودا راه زد دوشم همانا از جنون دیدم / که اندر ظلمتِ شب آفتابی ره نمون دیدم
چو خفّاش از تحیّر شد حجابِ چشمِ من نورش / مقاماتِ خود از ادراکِ عقل و حس برون دیدم
یکی را نیم شب دیدم که او را کس نمی بیند / وگر بیند نمی داند که چون گوید که چون دیدم
ز بس نورِ تجلّی شد جهان بر چشمِ من روشن / ز جان امیّد ببریدم که دل را غرقِ خون دیدم
علاماتِ قیامت ظاهرا بنمود در محشر / بحمدالله اَعلامِ ملامت سرنگون دیدم
عجب نبود که چون فرهاد در شورم که با شیرین / مکانِ خود برون زین بارگاهِ بی ستون دیدم
نه من دیدم که من دانم که دید این حالتِ مشکل / نزاری را ز بس حیرت قوی باری زبون دیدم
ز خود در غصّه می افتم که من آن راز چون گویم / ز خود خیران فروماندم که من این خواب چون دیدم


 شمارهٔ ۸۳۶

روزها شد که برفتی و به خدمت نرسیدم / هیچ کافر مَکَشاد آن چه من از هجر کشیدم
چه نویسم که چه آمد بر سرم تا تو برفتی / چه ملامت که نبردم چه قیامت که ندیدم
آفتابی تو و چون ذرّه سرآسیمه بماندم / در پَی ات بس که بلافایده چون سایه دویدم
در کشیدم ز همه خلقِ جهان سر به خجالت / که به دعوی زهمه خلق جهانت بگزیدم
لاجرم هر که به من می رسد انگشتِ ملامت / می کشد در من ازین زهرِ ملامت که چشیدم
هم چنان در سرم آشوبِ تمنّایِ وصال است / تا نگویی که به کلّی ز تو امیّد بریدم
مِهرِ دیرینه محال است که ازجان به در آید / سخنِ معتبرست این مثل از هر که شنیدم
هرگز اندیشه نکردم ز سرِ دستِ چو سیمت / که به غیرت سرِ انگشتِ تحیّر نگزیدم
عاقبت رفتی و پیوند بریدی ز نزاری / من هم از اوّلِ عهد آخرِ این کار بدیدم


 شمارهٔ ۸۳۷

ز بس مشقّت و محنت که در سفر بکشیدم / به جان رسیدم و در آرزوی دل نرسیدم
جهان بگشتم و بر کوی دوستان بگذشتم / به بخت و طالعِ خود کس ندیدم و نشنیدم
به داستان برم آن گه به دوستان بنویسم / ملامتی که کشیدم قیامتی که بدیدم
رواست گر بچکد خونِ جانم از رگِ دیده / چرا به تیغِ وداعش ز رویِ دوست بریدم
رسید آن چه رسید از جفایِ چرخ به رویم / بسا که دست به دندانِ اعتبار گزیدم
به اختیار مرا چون عَلَم نمود به عالم / کسی که از همه عالم به اختیار گزیدم
نه مرغ در قفس الّا رهِ خلاص نجوید / به آرزو طلبم ره بدان قفس که پریدم
ندانم ار برسد قدرِ جامِ وصل به دستم / کنون که شربتِ قاتل ز جامِ هجر چشیدم
نزاریا به قدم استوار باش رها کن / ز روزگار شکایت مکن که جور کشیدم


 شمارهٔ ۸۳۸

اگر وصال میسّر شود دگر بارم / فراق بیش فریبم دهد نپندارم
ز بس که خیلِ خیالت عذاب می دارد / هزار جهد کنم تا شبی به روز آرم
چو ژاله بر ورقِ سرخ گل شقایقِ اشک / ز ابرِ دیدۀ پرخون چنان فرو بارم
که موج تا به گریبان برآید از دامن / گر آستین زرهِ سیلِ دیده بردارم
چو با خیالش هم خانه می توانم بود / رقیب گو به سرِ کویِ دوست مگذارم
نمی رود نفسی چشم هاش از چشمم / که بر ستارۀ بام است چشم بیدارم
فغان ز دستِ ملامت گرانِ نا هموار / که سر ز خجلتِ این در کشیده هم وارم
مگیر مدّتِ هجران نزاریا ز حیات / که من عذابِ الیم از حیات نشمارم
اگر قضایِ فراقم امان نخواهد داد / گواه باش که من زین حیات بیزارم


 شمارهٔ ۸۳۹

اگر دولت بود روزی به قوهستان دگر بارم / کند بازم دگر هرگز سفر کردن نپندارم
شب وصلش ندانستم که روز هجر پیش آید / بدانم قدر اگر زین پس چنان یک شب به روز آرم
که بنشسته ست در چشمم که روز از شب نپندارم / چه سودا بر دماغم زد که شب تا روز بیدارم
نمی خواهم که کس داند که از عشقم چه پیش آمد / چو نامحرم منم در ره ز خود پوشیده می دارم
اگر آشفتۀ رویش نی ام از بت پرستانم / و گر سرگشتۀ کویش نی ام از کعبه بیزارم
مفرّح بین که می سازم برایِ ضعفِ دل هر شب / ز سودایِ لبِ یاقوت مروارید می بارم
اگر جان می کشم پیشش به چیزی بر نمی آید / وگر دل یار میخواهم شکایت می کند یارم
ز تشویشِ رقیبانم چنان آواره از کویش / چو حاسد در میان آمد پریشان شد سر و کارم
محال اندیشه تی باشد اگر با خویشتن گویم / که گُلزاری به دست آید مگر بی زحمتِ خارم
نزاری را نمی دانم که چون از دست برگیرم / به دستِ ظالمی هر دم ز دستِ او گرفتارم


 شمارهٔ ۸۴۰

بی تو خونابه به رخساره فرو می بارم / مرغ و ماهی همه شب خفته و من بیدارم
روزگاریست که بی مدّعیان می خواهم / که شبی بر سرِ کویِ تو به پایان آرم
بی تو فردوس نمی خواهم و طوبا و قصور / از بهشتی که نه آن با تو بود بیزارم
گر به چشمان سیاه اند حواری مشهور / پس من این جا هم از آن چشم حواری دارم
طوبی از رشک شود زرد بدان سرسبزی / که برآید به چمن شاهدِ خوش رفتارم
ور میسّر شودم باز شبِ قدرِ وصال / لب نهم بر لب جانانه و جان بسپارم
بیش ازین نیست دگر طاقتِ هجرانِ تو ام / چند ازین بار کشم صبر نماند این بارم
هرچه از حادثۀ یار برون آید دل / دگر آهنگِ فضولی نکند پندارم
باز ناگاه کند تازه گلی درآبم / که از آن گل نتوانم که دگر سر خارم
آفت ِ جان نزاری دلِ محنت کشِ اوست / وین همه با دلِ او ساختن از ناچارم


 شمارهٔ ۸۴۱

ترا به جان و دل از جان و دل وفادارم / که من خود از همه ملکِ جهان ترا دارم
کسی به جایِ تو باشد مرا چه می گویم / نعوذبالله اگر هرگز این روا دارم
سرم به تیغ بباید برید اگر به خطا / ز طوقِ عهدِ تو گردن دمی جدا دارم
به آرزویِ دلم در نمی شود چه کنم / ز پای بوسِ تو دستی که بر دعا دارم
خیال را بفرست ار تو خود نمی آیی / که با خیالِ تو صد گونه ماجرا دارم
به دست بنده دعایی بود خدا داناست / که روز و شب به دعا دست برخدا دارم
عجب دلیست مرا در وفا چنان یکتا / چو سرو اگرچه که قامت ز دل دوتا دارم
به رستخیز که فرزند را وفا نکنند / به جست و جویِ تو جان بر میان وفا دارم
روا ندارم اگر دیده در جهان نگرد / که از خیالِ تو آنی نظر جدا دارم
بریز خونِ نزاری که دولتی ست مرا / که درعوض چو تویی را به خون بها دارم


 شمارهٔ ۸۴۲

ز عمرم چه حاصل چو یاری ندارم / بمردم ز غم غم گساری ندارم
به جز مغز پالودن و فکر کردن / به دنیا دگر هیچ کاری ندارم
ز من نیست بی کارتر در جهان کس / که با هیچ کس کار و باری ندارم
دلی پای بندِ غمِ عشق دارم / دریغا که آسان گذاری ندارم
به پایِ جلادت پناهی نیابم / به دستِ ارادت نگاری ندارم
ز کرد و کیایی و مال و منالی / جز امیّدی و انتظاری ندارم
چه محصول چون در حصولِ مرادی / به وصل از میانی کناری ندارم
نهادم دلِ خویش بر نامرادی / چو بر وصل و هجر اقتداری ندارم
به پیران سر آشفتگی نیست لایق / ولی چون کنم اختیاری ندارم
همین باز می گو نزاری به زاری / ز عمرم چه حاصل چو یاری ندارم


 شمارهٔ ۸۴۳

چرا چنین شب و روز انتظار می دارم / که چشمِ مرحمتی زان نگار می دارم
به یادِ سیمِ بُنا گوش و عقدِ زیورِ او / همیشه لعل و گهر در کنار می دارم
بسوختم چه کنم گرچه طاقتم برسید / به صد مجاهده صبری به کار می دارم
اگرچه سست رکابم بر اسبِ صبر و قرار / لگام بر سرِ عهد استوار می دارم
چو فاش کرد نهانِ دلم تسلّطِ عشق / سرشک بر مژه زان آشکار می دارم
دلم پر آتش و چشمم پر آب می باشد / ز بس که آرزویِ رویِ یار می دارم
به خواب نیز نمی بینمش که شب تا روز / ز ناوکِ مژه در دیده خار می دارم
اگرچه از منِ مظلوم کس نمی شنود / ولی تظلّمِ خود برقرار می دارم
ز یار هیچ شکایت نمی کنم نی نی / فغان ز بختِ نزاریِ زار می دارم


 شمارهٔ ۸۴۴

در عشق تو از نوکِ قلم دود برآرم / وز سینۀ چون کوره به دم دود برآرم
تا بی خودم از نرگسِ ترکانۀ مستت / آهی زنم از ملکِ عجم دود برآرم
گر زلف گره بر گرهت باز گشایم / از صد دلِ پر آتشِ غم دود برآرم
از صاعقۀ برقِ نفس گر بجهانم / از هرچه وجودست و عدم دود برآرم
در سیر چنان گرم روم وقتِ معارج / کاندر گذر از صاعقه هم دود برآرم
گر راه دهد روزنِ حلقم که بنالم / ز آتش کدۀ جور و ستم دود برآرم
گر آهِ جهان سوز برآید ز درونم / چون شعلۀ مشعل ز علم دود برآرم
بی چاره دلم زار همی سوزد اگر نه / از کارگهِ سینه به دم دود برآرم
ساکن نشود برقِ جهان سوز نزاری / تا عاقبت از دودِ ندم دود برآرم


 شمارهٔ ۸۴۵

شب ها همه شب در انتظارم / تا دوست نظر کند به کارم
او حاضرِ وقت و من نبینم / او با من و من خبر ندارم
کس را غمِ روزگارِ من نیست / من خود سرِ این طمع نخارم
زین شور که در جهان فکندی / شوریده شده ست روزگارم
باید که به دوستان رسانم / عمری که به هرزه می گذرانم
زیرا که مهم تر از همه چیز / این است که باز می گزارم
گر پای نمی نهم درین راه / از دست بمی رود نگارم
هر چیز که با من است حالی / فی الجمله به دوست می سپارم
با هم نفسی به آخر الامر / آخر نفسی مگر برآرم
تیمار نمی برد خزانم / غم خوار نمی شود بهارم
هر سال همان که پار دادند / از هفت و شش و سه و چهارم
از پای دراوفتاد عقلم / از دست برفت اختیارم
گر دی بودم نزاری ام روز / بنگر به چه زاریانِ زارم


 شمارهٔ ۸۴۶

که می‌برد ز رفیقان به دوستان خبرم / که من چگونه به درد از جهان همی گذرم
نه جز عصای قضا دست گیر در پیشم / نه جز نصیبه ی تقدیر بر فراز سرم
به اول آن همه امید در خیال که بود / که آخر این همه زحمت به زیر خاک برم
گمان برند مگر اهل دل که وقت رحیل / به سوی کالبد از حرص باز می نگرم
به هیچ وقت خدا واقف است اگر آید / به غیر دوست همه کاینات در نظرم
ز غصه در دلم از حسرت وداع نماند / نمی کز آتش این غم کباب شد جگرم
کجا شدند که بر بسترم چنین عاجز / به حال نزع ببینند همت و هنرم
چه سود زاری و زور و زر ای نزاری کو / زبان زاری و بازوی زور و دست زرم
اگر حیات بود ور ممات هم ره باد / دعای مادر مسکین و همت پدرم


 شمارهٔ ۸۴۷

آخر ای راحت جان جور تو تا چند برم / وز پی وصل تو خوناب جگر چند خورم
چند بر آتش هجران خودم خواهی سوخت / چاره ای کن که گذشت آب فراقت ز سرم
دست من گیر که در پای فراقم کشتی / به ازین بود به اشفاق تو جانا نظرم
در زبان همه مرد و زن شهر افتادم / تا شد از جرعه ی جام تو لب خشک ترم
گر چه هستم همه شب با تو برابر به خیال / روز روز از شرف وصل تو محروم ترم
پای ازین گل که فرو رفت نیاید بر سر / چشم ازان روی که دیدست نبندد دگرم
همه شب بر سر کوی تو زمین می بوسم / از رقیبان تو گر نیست مجال گذرم
در همه عالمم از کوی تو خوشتر جا نیست / جز بدان عالم ازین کوی نباشد سفرم
جان و دل معتکف کوی تواند ار بروم / این سفر نیست که یک هفته گر آیی به برم
گر ز چشمم بروی نقش تو از دل نرود / بل که منظور توی گر به جهان می نگرم
تو به کلی مکن از یاد نزاری فرموش / که مرا تا نفسی هست به فکر تو درم


 شمارهٔ ۸۴۸

گر بنویسم که چون بی تو به سر می برم / دود برآرد قلم از ورق دفترم
جان رسیده به لب بی تو چنین تا به کی / هین که گره می شود بی تونفس دربرم
هر نفسم کز درون بی تو به لب می رسد / نیست دگراعتماد بر نفس دیگرم
عمر گرامی چرا می کنم آخر تلف / چند چنین شب به روز روز به شب می برم
نه ره و رویی پدید نه سر و کاری به برگ / تا شب محنت چنین چند به روز آورم
عمر ندانم که چند پای بدارد چنین / بخت ندانم که کی دست نهد برسرم
بر پی دل در به در بیهده جان می دهم / وز غم تو دم به دم خون جگر می خورم
از لگد سرزنش وز غرض بد کنش / خسته ی هر ضربتم رانده ی هر کشورم
کار نزاری کنون زاری زارست و بس / چون نرسد بعد ازین دست به زور و زرم


 شمارهٔ ۸۴۹

یاد باد آن شب که در بیت الحرم / خلوتی کردیم با یاران به هم
باده می خوردیم و طبلک می زدیم / ز اوّل شب تا به وقت صبح دم
دولتی بگذشت بر ما کان چنان / دولتی نگذشت بر پرویز و جم
کردم این معنی سوال از عقل دوش / با دلی پر نفرت و طبعی دژم
گفتم آن بیداری ای بد گفت لا / گفتمش خوابی بد آن گفتا نعم
گفتم آیا باز بینم خویش را / در میان آن همه حور و صنم
گفت اگر بینی نبینی جز به خواب / ماجرا کوته کن ای کوته قدم
قصه یی دارم که گر وصفش کنم / از بیانش در خروش آید قلم
گر شبی دیگر به روز آرد چنان / با وجود آرد نزاری از عدم


 شمارهٔ ۸۵۰

منم که برنکنم از آستان یار سرم / اگر به سنگ بکوبند هم چو مار سرم
به دیده چون بخرامد نهم چرا ننهم / به زیر هر قدمش گر بود هزار سرم
بر آستان درش سر نهاده پندارم / که آفتاب گرفته ست در کنار سرم
نگاه نرگس مستش به کیست آه دریغ / که چون بنفشه فروشد درین خمار سرم
چو بر حریر نی ام در کنار گل خفته / دریغ نیست که بالین کند ز خار سرم
به اختیار بدادم ز دست دامن دل / ولی ز دست ندادم به اختیار سرم
گذشت عمرم و عمری گذشت تا مانده ست / برون ز غرفه ی امید ز انتظار سرم
سر عزیز چرا می دهم به دست فنا / نه آخر از در یار است یادگار سرم
نزاری ام نه به زاری چو غافلان دگر / که پای مال کند خوابِ روزگار سرم
اگر چه بی سر و پایم فرو نمی آید / به چار بالش ارکان افتخار سرم


 شمارهٔ ۸۵۱

فتاد بر صنمی دی به رهگذر نظرم / کزان جمال ندیدست خوبتر نظرم
دلم ز دست شد و دل برم نشد معلوم / چه فتنه بود که دریافت بر گذر نظرم
چرا به رفتن دل طیره می شوم که هنوز / برفت و باز نیامد از آن نظر نظرم
به یک حساب شکایت نه واجبست از دل / که اعتراض خطا لازم است بر نظرم
گنه ز جانب دل چون نهم که بیچاره / نخواست تا نپسندید پیش تر نظرم
به یک حساب دگر در گناه می آید / اگر چه معترفم من که مختصر نظرم
بمی رود به نخستین نظر نمی باید / که تا چگونه درآید بدان دگر نظرم
صواب نیست برون آمدن ز کنجم اگر / خطاست روی نگو ایستاده در نظرم
اگر چنان چه دل این دل بود نزاری من / ازین بلا دگر آرد بسی به سر نظرم


 شمارهٔ ۸۵۲

به دیده ی دل ناظر به هر چه در نگرم / خیال دوست بود در برابر نظرم
حریف ناز نداند که همنشین نیاز / چه گونه می گذراند شبان تا سحرم
سر از طریق وفا بر نمی توان پیچید / که بر خلاف محبت قدم نمی سپرم
به بال شوق چنان می پراندم خاطر / که در هوای ارادت چو مرغ تیز پرم
به خاک بوس سر کوی کعبه خانه ی دوست / به تک ز باد صبا در مری گرو ببرم
خیال دوست به معراج عشق می بردم / که بر براق محبت چو برق می گذرم
هوای سجده ی آن آفتاب دارم و دل / همی دود به زیارت چو سایه بر اثرم
کدام راه چه منزل به زینهار عدم / که بر بساط وصال از وجود بی خبرم
به طبع خون جگر می‌خورم چو می دانم / که بی مجاهده از وصل دوست برنخورم
وصال دوست بیاید که بی نسیم وصال / چو زمهریر بباشد هوای باغ ارم
به ترک طعنه نگیرند و در نمی گیرد / ملامت همه خلق و نصیحت چردم
مرا که ریش نزاری و باد یک سان است / بدان که باد بروت کسی دگر نخرم


 شمارهٔ ۸۵۳

توبه ای کردم و گفتم که دگر می نخورم / تا منم باز دگر نام من و می نبرم
به ستم توبه ی مستحکم من بشکستند / چه قضا بود که ناگاه درآمد به سرم
طمعم بود که از غیب حضوری بخشند / چون بدیدم من مسکین نه سزای حضرم
محشر این است که من هر دم و هر لحظه درو / بل که خود هر نفسی در عرصات حشرم
من به خشنودی دل از سر جان آزادم / بر مقامی چه نهم دل که به جان در خطرم
خبر آن نیست که از کس خبری گویم باز / خبر این است که از خویش نباشد خبرم
گر از اسرار نهان بی خبران بی خبرند / ای مسلمانان من بی خبر بی خبرم
من به امرالله در خلق اضافت بینم / من به عین الله در عالم اشیا نگرم
هوس دنیی و عقبی ز سرم بیرون شد / تا به کی عشوه که خاطر بگرفت از سمرم
سالکم مرحله بر مرحله می پردازم / مسرعم مرتبه از مرتبه می برگذرم
به جوان مردی مردان جهان باز که گر / همه عالم به جوی نیست جوی غم نخورم
همه بی من بود و هیچ نباشد بی او / راستی آنچه صراط است که من می سپرم
تا کسی را طمع از من نبود ستر و صلاح / هر زمان پرده ی پرهیز نزاری بدرم


 شمارهٔ ۸۵۴

من زدست ساقیان غیب صهبا می خورم / تا نپنداری که در بیغوله تنها می خورم
مونسم کروبیان‌اند و گمان خلق آنک / با مقیمان مقامات زوایا می خورم
کرده زانوها به کش بنشسته خوش در کنج خویش / باده با فردوسیان پیدا و پنهان می خورم
هم ز بی ترتیبی و بی التفاتی های ماست / گر قفایی گه گه از بد خوی حاشا می خورم
بی محابا رفته ام تشنیع ازین جا می زنند / راز پیدا کرده ام سیلی ازین جا می خورم
اختیاری نیست هر کس را کز آن می می دهند / نیست بر من عیب اگر دیوانه آسا می خورم
عاقلان گو بر من بی دل مگیرید این خطا / مست لا یعقل شدستم بی محابا می خورم
تا نپنداری به خود در می تصرف می کنم / بر کفم هر دم سروشی می نهد تا می خورم
چیست چندین طمطراق البته در دیر مغان / با نزاری بر نوای زیر شش تا می خورم
زحمت وجع المفاصل را چو زایل می کند / اندک اندک گه گه از بهر مداوا می خورم


 شمارهٔ ۸۵۵

جان و دل بنهاده ام تا می خورم / دین و دل بفروختم تا می خرم
شب به روز آخر کی آرم بی شراب / بی می آخرروز با شب چون برم
بی می اَم دم بر نمی آید ز حلق / بل فرو می ریزد از هر پیکرم
می توانم دید با می سرَ غیب / گر به چشم استحالت بنگرم
می شود بیضا کفم از نور می / هر چه یاد از لن ترانی آورم
با خلیلم خوش تر آید از حریر / گر بود بر فرش آتش بسترم
از حبیبم باز می دارد رقیب / گاه و بی گه تا به کویش نگذرم
هر زمان الحمدلله العزیز / روی در روی خیالش خوش ترم
دوست خود می آید و او بی خبر / بل که من هم، وین که دارد باورم
آن که دارد در همه اکوان ظهور / طرفه باشد گر درآید از درم
از ملامت گوی بستاند به حق / داد من روز قیامت داورم
معترض عیب نزاری گو مکن / من چنین بیهوده غم تا کی خورم


 شمارهٔ ۸۵۶

دلم ببرد و قرارم برفت و معذورم / که کرد مستِ خراب آن دو چشمِ مخمورم
بتی که در طلبِ وصلِ او چو مدهوشان / گرم سر و دل و ترتیب نیست معذورم
مقرّرست به نزدیکِ عاقلانِ جهان / که من چو مردمِ دیوانه از خرد دورم
ز تابِ مهر چنانم تبِ فراق بسوخت / که زارتر ز جگرتفتگانِ محرورم
به صد شکنجه برآید ز اندرون نفسم / که زیرِ بارِ محبّت همیشه رنجورم
به آفتاب نیارم نگاه کرد از آنک / نظر به هر چه کنم ناظر است منظورم
صنم پرستم و الحمدلله از سرِ جهل / نه چون مقلّدِ دنیاپرستِ مغرورم
دلم سیاه شد از ظلمتِ شبِ هجران / که همچو سایه جدا اوفتاده از نورم
نه سهو رفت که از اقتباسِ نورِ خیال / شود چو روز منوّر شبانِ دیجورم
گرم به نور اشارت کنند وگر به ظُلَم / به هر طریقه که فرمان دهند مامورم
به حکمِ عشق کمین بنده‌ام نزاری ‌نام / اگر به مرتبه در ملکِ شاه دستورم


 شمارهٔ ۸۵۷

ای بی خبر ز دردِ دلِ مهرپرورم / عیبم مکن که عاشقم آخر نه کافرم
چون غافلی ز عشق چه دانی که حال چیست / تو خویشتن پرستی و من عشق پرورم
صاحب‌نظر چو بنگرد انکار کی کند / در قامتِ خمیده و در گونهی زرم
نادیده رویِ دل بر او گویی گرفته اند / از عکسِ رویش آینه ای در برابرم
گشتم بر آستان درش همچو خاک پست / روزی مگر به سهو نهد پای بر سرم
سر در سرِ هواش کنم تا به رستخیز / با آبِ روز خاکِ لحد سر برآورم
گر بنگرند روزِ قیامت ز مهرِ دوست / بوی وفا دهد همه اجزایِ پیکرم
تا در وجودِ بی‌ غرضم عشق راه یافت / زان پس دگر به هستیِ خود باز ننگرم
بی دیده راهْ بینم و بی سر کلاه‌ْدار / بنشسته ی رونده و گنگِ سخنورم
نه نه نه حدِّ مرتبه ی چون منی بود / بر خود یقینم اَر به نزاری گمان برم


 شمارهٔ ۸۵۸

به زخمِ تیرِ ملامت سپر نیندازم / ز رویِ بازی منگر که عشق می بازم
به غیرِ خانه بر انداز هر بنا که نهم / به هرزه بر گذرِ سیل خانه می سازم
خوش است خانه ی ابرو و تختِ پیشانی / چو شه به تخت و چو لشکر به خانه می نازم
کجاست خانه برافکنده ای که غرفه ی چشم / به رویِ او شود از هر که در جهان بازم
ز پوست رگ ‌رگم ار برکشد به ناحق دوست / چو خانه خانه ی چنگش به لطف بنوازم
دمی چو مُهره ی مِهرم به خانه نیست قرار / چو ماه از پیِ خورشید خانه پردازم
به شش جهات در آوازه ی من است و هنوز / برون نمی رود از کنجِ خانه آوازم
منم که خانهی بازیِ عشق دانم نیک / به بازی ای که کنم خانه ها بر اندازم
حدیث همچو نزاری به رمز می گویم / غریب نیست که فرزندِ خانهی رازم


 شمارهٔ ۸۵۹

فغان از مردمِ چشمم که بیرون می دهد رازم / نمی یارم به کس دیدن چو این دیده ست غمّازم
به خاطر یاوه می رانم سخن با هر که می گویم / به باطن دوست می بینم نظر با هر که اندازم
چنان مستغرقِ شوقم که بی خود می کند ذوقم / ز بس مشغولیِ خاطر از آن با کس نپردازم
رقیبم گوش می دارد که پیشِ دوست نگذارد / به شمشیر از سرِ کویش ندارد هیچکس بازم
پدر گفت ای نزاری چند بر آتش توان بودن / به وسع و طاقتم چندان که می سوزند می سازم


 شمارهٔ ۸۶۰

چو لطف کردی و برداشتی به اعزازم / قبول کرده‌ای ای دوست رد مکن بازم
مکن ز یار به آزار ترکِ دلداری / چو برگرفتی و بنواختی می اندازم
چنان ضعیف شدم در فراقِ تو که به جهد / ز اندرون به دهان برنیاد آوازم
چنان ز شوقِ تو مستغرقم که از حیرت / دمی ز فکرِ تو با خویشتن نپردازم
مگر موافق رایِ تو نیست می خوردن / که مست می شوم و فاش می شود رازم
چه می کنم نخورم ترکِ دُردِ می کردم / همان به است که با دردِ خویشتن سازم
نزاریِ توام آخر اگر چه هیچ نی‌ام / ولی به قهر مرانم به لطف بنوازم


 شمارهٔ ۸۶۱

نیامدی و من از انتظار می سوزم / در آرزویِ وصال تو زار می سوزم
بر آبِ دیده ی من رحم کن اگر یاری / که من بر آتشِ هجرانِ یار می سوزم
ز بی قراریِ من بر قرار بی خبری / ولی من از غم تو برقرار می سوزم
بسوختم ز فراقِ تو و ندانستم / که از برایِ که بهرِ چه کار می سوزم
ز سوختن خبری نیست همچو شمع مرا / چه اختیار که بی اختیار می سوزم
عجب تر این که به هر انجمن ز غایتِ شوق / ز شمع دورم و پروانه‌وار می سوزم
ز چشمِ مستِ تو محروم عینِ مخمورست / اگر چه مستِ تو ام در خمار می سوزم
تو گُل‌عذاری و من بلبل و تو فارغ از آن / که من بر آتشِ هجران چو خار می سوزم
قسم به آتشِ یاقوتِ آبدارِ لبت / که با دو دیده ی یاقوت‌بار می سوزم
در انتظار نزاریِ زار می گوید / نیامدی و من از انتظار می سوزم


 شمارهٔ ۸۶۲

هم از شکستنِ پیمانِ یار می ترسم / هم از زمانه ی ناپایدار می ترسم
نداد دستِ وفا ور دهد نمی پاید / ز نامساعدیِ روزگار می ترسم
اگر چه من ندهم اختیارِ خویش از دست / ز دست اگر برود اختیار می ترسم
فغان ز دل که نصیحت در او نمی گیرد / ز تنگنایِ دلِ بی قرار می ترسم
بلایِ عشق چو نازل شود براندازد / رسومِ عقل و از آن نا به کار می ترسم
محبّت است و ارادت که متصل نشود / از این دو قاعدهی استوار می ترسم
مرا که بلبلِ گلزارِ عشق می خوانند / چگونه گویم از آسیبِ خار می ترسم
دلم ببردی جانا ز غمزهی چشمت / اگر به جان ندهد زینهار می ترسم
خرد ز غمزهی شوخِ تو می کند پرهیز / چو مست باشد و من از خمار می ترسم
کنارِ وصل به من کرده ای حوالت و هست / در این میان سخنی کز کنار می ترسم
کمندِ زلفِ تو حلقم گرفت و معذورم / اگر ز سلسله دیوانه‌وار می ترسم
تویی مراد سخن در بهشت و دوزخ نیست / به دوستی اگر از نور و نار می ترسم
ز دفع کردنِ بیگانگان نیندیشم / ز آشنا شدنِ انتظار می ترسم
رهت به گریه از آن آب می زنم هموار / که بر دلت ننشیند غبار می ترسم
قرار و صبر و ثبات و شکیب می باید / چو نیست حاصل از این هر چهار می ترسم
اگر در آینهی رویِ تو رسد هیهات / ز دودِ آهِ نزاریِ زار می ترسم


 شمارهٔ ۸۶۳

دگر سفر نکنم گر به دوست بازرسم / هلاکِ خویشتن این بس که می کند هوسم
بقایِ عمر همی خواهم از خدا چندان / که رویِ دوست ببینم همین مراد بسم
حیات اگر به سر آید امید می دارم / که پیشِ دوست شود منقطع پسین نفسم
فراق هم به نهایت رسد ولی به وصال / مساعدت نکند بخت از آن همی ترسم
هلاکِ اهلِ نظر شربتِ مفارقت است / اگر نه زنده‌دلان را نه تیغ کشت و نه سم
ز یار دور فتادم چو عندلیب از گل / مگر خدای ببخشد خلاص ازین قفسم
تو آن مبین که سفر کردم از دیارِ حبیب / گرش ز پیش برفتم هنوز بازپسم
مرا مگوی نزاری بر او بده خاطر / به دیگری که ارادت نمی رود به کسم
به کفر و دین نکنم التفات در غمِ دوست / وگر قبول نداری به جانِ دوست قسم


 شمارهٔ ۸۶۴

چنان غمِ تو فرو بست راه بر نفسم / که از حیات اثر نیست بی تو در نفسم
به صد شکنجه برآید چنان ز من نفسی / که اعتماد نباشد بر آن دگر نفسم
ز بس گرانیِ غم چند بار بنشیند / ز عقبه های بدن تا رسد به سر نفسم
به بوسه ای ز دهانِ تو نا رسیده به کام / رسید جان به دهان از لبِ تو هر نفسم
مدام می رود از روزنِ دماغم دود / که بر تنورِ دلم می کند گذر نفسم
ز آفتابِ محبّت چنان دلم شد گرم / که همچو ذرّه کشد در هوا شرر نفسم
به هیچ کس نرسیدی دَمم ز گیرایی / که چون سموم نکردی در او اثر نفسم
به جهد می رسد اکنون ز کنج سینه به حَلق / عجب که در تو نمی گیرد این قدر نفسم
بود که در غلط افتم ز خود که آیا من / همان نزاریِ شیرین دمِ شکَر نفسم
نماند جز رمقی از حیاتِ من دریاب / که منقطع نشود ناگه ای پسر نفسم


 شمارهٔ ۸۶۵

دل ندارم که ز رویِ تو شکیبا باشم / چون کنم چند چنین بی دل و تنها باشم
بی دلان اند که از دوست ندارند شکیب / به همه وجه اگر باشم از آنها باشم
همه شب در طلبِ وصلِ تو چون خامْ طمع / با دلی سوخته در پختنِ سودا باشم
یاربم طاقتِ خورشیدِ جمالت باشد / تا زمانی نگران در تو چو حربا باشم
بویِ اسلام نیاید ز من و رنگِ صلاح / تا پرستند هی آن زلفِ چلیپا باشم
از خردمندی و داناییِ من ناید هیچ / تا من آشفته ی آن قامت و بالا باشم
طمعِ صدرِ سرا پرده ی وصلت هیهات / لایقِ صحبتِ دربان تو آیا باشم
گر به بت خانه فرستی و اشارت رانی / به پرستیدنِ لات و هبل آنجا باشم
ارز حکم تو بگردم من و سرگردانی / به رضایِ تو و رایِ تو روم تا باشم
نقد چون حاصلِ وقت است و مهیّا امروز / پس چرا منتظرِ وعدهی فردا باشم
صیقلِ زنگِ غم آیینه ی دل را هیهات / چون نزاری من از آن مولعِ صهبا باشم
این همه مستی و آشفتگی من زان است / تا خلافِ روشِ زاهدِ رعنا باشم


 شمارهٔ ۸۶۶

نه روی و رهی که با تو باشم / نه سیم و زری که بر تو پاشم
اعجوبه ی روزگار ماییم / من خود به تعجبات فاشم
باشد که به هیچ وجه آیا / شایسته ی خدمت تو باشم؟
رد کرده ی جمله ی جهانم / آیا ز کدام خیل تاشم؟
ای مدعیان کجاست جایی / الا در دوست پس کجاشم؟
تا پخته شوم هنوز اینجا / در آتش امتحان چو داشم
معزول ز وحدت معادم / مشغول به کثرت معاشم
اسلام چو خاص خویش کرده / در کفر رهی دهند کاشم!
طیّان نی ام ار چه هرزه گویم / آزر نی ام ار چه بت تراشم
یعنی که چو خامه ی نزاری / گه گه ورقی همی تراشم


 شمارهٔ ۸۶۷

به اختیار ز روی تو بر ندارم چشم / بدین قرار ز روی تو برندارم چشم
رقیبِ کویِ تو گر دیده های من بخلد / به نوکِ خار ز روی تو برندارم چشم
دمی ز چشم خیالت نمی رود چه عجب / گر آشکار ز روی تو برندارم چشم
وگر به دار برآرند هم چو حلّاجم / فراز دار ز روی تو برندارم چشم
وگر کشیده بود تیغ بر سرم قاتل / به جان سپار ز روی تو برندارم چشم
قیامت آید و محشر کنند و عرض دهند / به روزِ بار ز روی تو برندارم چشم
بدین قدر که شود گل ستانِ عارض تو / بنفشه زار ز روی تو برندارم چشم
خوش است خطّ غبارِ تو گردِ لاله ستان / بدین غبار ز روی تو برندارم چشم
من آن نزاری مستم که پیش نوکِ سنان / به اعتبار ز روی تو برندارم چشم


 شمارهٔ ۸۶۸

بر یاد روی دوستان جام مصفا می کشم / یعنی به رغم دشمنان با دوست صهبا می کشم
از دست ساقی ازل صافی و دُردی بیش و کم / تا نسیه کی روزی شود حالی مهیا میکشم
از جان و دل با های و هو بر بام و با لبیک و می / کام ولی را می زنم رغمِ عدو را می کشم
اسرار حشر و نشر را منکر نی ام بل صابرم / بر جان من از جام می حملی ست حالا می کشم
امروز نقد الوقت را هرگز به نسیه کی دهم / من آن نی ام کامروز جور از بهر فردا می کشم
ساقی ز تنهایی خودم خود را و حالا قانعم / تا وقت آن کاندر بهشت از دست سقا می کشم
تن در ملامت داده ام دل بر قضا بنهاده ام / فی الجمله حال الوقت را باز از مدارا می کشم
تا کنج سرِّ وقت من پنهان بماند از عدو / جور و جفای دوستان پنهان و پیدا می کشم
از فکر لنگر ساختم وز ذهن غواص ای عجب / این دانه های قیمتی از قعر دریا می کشم
من پیش اهل معرفت معذور باشم ظاهرا / بر عیب بدگویان خود دامن به عمدا می کشم
گفتی نزاری چون چنین بر عیب دشمن کرده خو / کینی به وجهِ مصلحت از جانِ اعدا می کشم


 شمارهٔ ۸۶۹

ای امیدم به تو نومید مکن از خویشم / ناشکیبم ز تو بردار حجاب از پیشم
آرزومندی و بی صبری و مشتاقی و غم / کم نمی گردد و هر دم به تو مایل بیشم
روی شیرین نفسی بی مگسی نادیده / می زنم زار چو فرهاد سری بر تیشم
سر و جان جمله فدای قدمت خواهم کرد / بیش از این دست رِسَم نیست که بس درویشم
مکن از خویش ملولم سر خود کی دارم / هم ز بیگانه ملالم زد و هم از خویشم
به رقیبان که رسانند ز نزاری خبری / که مکوشید به آزار دل بی خویشم


 شمارهٔ ۸۷۰

مریم دوشیزه عیسی در شکم / چیست میدانی عنب خیر النعم
خوشه ای بکرست و زو هر دانه ای / مطلقا دارد مسیحی در شکم
می پرست ار نیست در میخانه خم / در تعبّد از چه دارد پشت خم
با گرانی بسته خدمت را میان / ایستاده روز و شب بر یک قدم
تا مگر از معجزِ انفاس او / در وجود آید وجودی از عدم
حرمت اهل دل از تحریم اوست / هر کسی را کی دهد ره در حرم
آب روی اهل دل آتش کند / از فروغ برق جان پرور به دم
در مزاج اوست حدّ اعتدال / در غلو غبن است و در در تقصیر هم
عادل و ظالم خلاف یک دگر / کی بود جمعیت ضدّان به هم
اعتدال منصفِ او را چه جرم / گر کند بر خویشتن ظالم ستم
رایحات راح اگرچه در خواص / راحت روح است نبود بی الم
پاسخی باشد موافق تر ز نوش / با بخیلان است قاتل تر ز سم
در جهان باقی نمانده ست از کرام / کو کریمی ضامن یک من کرم
از ندیمی همچو می وز صحبتش / کی بود هرگز نزاری را ندم
خنبِ من دریا و کشتی جام می / گرچه در کشتی نگنجیده ست یم
فاش کردم مسکرات الوجد خویش / تا به کی دارندم آخر متهم
والهم ، آشفته ام ، شوریده ام / عاشقم ، مستم به عالم در عَلَم


 شمارهٔ ۸۷۱

نکرد با سر زلف تو هیچ کار دلم / ببرد در طلب وصل روزگار دلم
بر آتش است درونم چو کوره ی حداد / چگونه بر سر آتش کند قرار دلم
در انتظار خلاصی ز تنگنای وجود / به گردِ سینه برآید هزار بار دلم
چنان که مادر مشفق عزیز فرزندی / غمت به مهر گرفته ست در کنار دلم
چو نیست منزلش اندر خورِ نزول غمت / بود ز روی خیال تو شرم سار دلم
کدام دل، ز کجا دل، که راست دل، کو دل / که از دو دیده برون کردی ای نگار دلم
چو قطره قطره برون شد ز دیده چون گویم / ز من مکابره بر بوده ای بیار دلم
گر اختیار دل از دست پیش ازین رفته ست / کنون ز دست بشد هم چو اختیار دلم
چنان مکن که به حسرت فرو شود جانم / که بس به درد فرو شد به انتظار دلم
چه سود اگرچه بگویی بسی ز بعد وفات / که از وفات نزاری بسوخت زار دلم


 شمارهٔ ۸۷۲

دلم بر آتش هجران بسوخت آه دلم / گرت دلیست مکن قصدِ بی گناه دلم
تنم شده ست چو کاهی به زیر کوه غمت / که پشت پای زده کوه را چو کاه دلم
به هرزه در غم بیهوده می کشد خود را / نکرده عاقبت کار خود نگاه دلم
معلق است به مویی زمانه را گردن / از آن رسن که فرو می برد به چاه دلم
چو رنگِ زلفِ تو دارد ارادتش بپذیر / که خانه کرد در این آرزو سیاه دلم
گرفت در خم زلفت قرار و نگرفته ست / ازین نکوتر هم پشت و هم پناه دلم
بیا که کارد به مغزم رسید و کار به جان / بپرس اگر نه چنین است هان گواه دلم
نزارتر ز نزاری طمع مدار تنم / شکسته تر ز سر زلف خود مخواه دلم


 شمارهٔ ۸۷۳

چو باز کرد سر درج پرگهر چشمم / هزار چشمه روان میشود ز هر چشمم
ز تفّ سینه بسوزد دم صبا نفسم / ز ابر دیده بپوشد ره نظر چشمم
ز بس ستاره که شب در کنار می ریزد / گمان برم که سپهر آمده ست در چشمم
شود چو بحر کنارم ز گریه مالامال / چنان که موج زند آب دیده بر چشمم
زهاب دیده ز یک چشم می رود بیرون / زلال مشربه ی جان از آن دگر چشمم
حیات مردمک دیده را چو ضعفی داشت / غذاش کرد ز پالوده ی جگر چشمم
کند به تیر مژه دفع خواب هر ساعت / به خیره بر سر آب افکند سپر چشمم
حیا نمی کند از روی خلق و معذور است / چنین که خیره شده ست از جمال خور چشمم
مرصعّات مگر زاده ی دو چشم من است / از آن همیشه بمانده ست در گهر چشمم
رقیب گفت نزاری سرت نمی باید / نظر به روی نکو می کند مگر چشمم؟
نظر ز غمزه ی ترکانه برنخواهم داشت / اگر کنند به گزلک ز سر به در چشمم


 شمارهٔ ۸۷۴

بیا بیا صنما بیش از این مرنجانم / دمی به لطف دلم ده که بس پریشانم
چو بلبل از غم عشق تو تا به کی نالم / به دیده چند کشم خارت ای گلستانم
دو زلف شست تو بر هم شکست پیوندم / دو چشم مست تو پیدا بکرد پنهانم
غنیمت است به پیش لب تو جان دادن / که تا مگر به حدیثی ز لب دهی جانم
شبی که دست حمایل کنم به گردن تو / چو آفتاب درخشد مه از گریبانم
چو سودِ حاصل عمرم تویی که را طلبم / چو اصلِ راحتِ رنجم تویی که را خوانم
شکسته ام ز تو باری ولی بحمدالله / اگر شکسته وجودم درست پیمانم
گرم تمامت عالم به سر بگردانی / ز پیش حکم تو یک ذرّه سر نگردانم
به عزت از بنشانی کمینه مسکینم / به خدمت ار بپذیری مطیع فرمانم
همان نزاریِ مسکین ِ مُستمندِ تو ام / نه خود که تا ز تو دورم هزار چندانم


 شمارهٔ ۸۷۵

اگر عشق تو شد در خون جانم / قضا از خویشتن چون بگذرانم
نداری مستیِ من هوشیاری / که از مبدای فطرت هم چنانم
گرو بندم که هر عاقل که زلفت / ببیند در نشورد من بمانم
ز دستم برنمی خیزد نثاری / ندانم تا چه در پایت فشانم
دلم آویزشی دارد به زلفت / غمت آمیزشی دارد به جانم
طمع دارم زمین بوسی دگر بار / اگر مهلت دهد دورِ زمانم
امیدم باز میدارد خیالت / بکوشم هم مگر ضایع نمانم
زمانه گرچه هم توسن رکاب است / مگر بر بخت گرداند عنانم
دلم آبی کند هر روز در گِل / وزین پس سر نخواهم شست دانم
بدان می آردم غیرت که نارد / دگر نام نزاری بر زبانم


 شمارهٔ ۸۷۶

در انتظار وصال تو عمر می گذرانم / قرار عهد بر این بود و من هنوز برآنم
چه روزگار به سر برگذشت و عمر به سر شد / که من ز دست تو بر سرزنان و جامه درانم
تو فارغ از من و من از پی قدوم وصولت / دو دیده بر سر ره مانده هم چو منتظرانم
اگر چه در نظر صورتم به شکل نیایی / ولی به چشم ملاقات معنوی نگرانم
{در متن چاپی افتادگی دارد} با رقیب کوی تو گفتم / اگر به لطف نمی خوانیم به قهر مرانم
جواب داد که این جا مگرد بیش و حذر کن / که من ملازم این در به دفع کژ نظرانم
محیط عشق و به گرداب درفتاده چه کوشم / دگر زمانه نه ممکن که افکند به کرانم
ز بس که بر سر سودا کشیده می کنم اقداح / سبک شدند دماغ و دل از شراب گرانم
بهشت نقد نزاری تویی و بس که مذکِّر / به حور نسیه نیارد فریفت چون دگرانم


 شمارهٔ ۸۷۷

جان برای تو که هم دردی و هم درمانم / سر فدای تو که هم جانی و هم جانانم
با تو چون قامت تو از دگران آزادم / بی تو چون وصل تو از بی نظران پنهانم
لوح سودای تو چون باد ز سر می گیرم / در سر اندوه تو چون آب ز بر می خوانم
عشق روحانی سوزان تر از این ممکن نیست / کز تف آه جگر برق همی سوزانم
گر خیالی ست کسی را و تصور بندد / کز تو برگردم و خو باز کنم نتوانم
دیده بر قبضه ی ابروی کمان دارم و تیر / بر جگر میخورم و روی نمی گردانم
شب هجران تو گر تا به قیامت باشد / دیده بر هم نزنم ور مژه خون افشانم
گر سگم خوانی و کس باز نزاری خواند / دهنش بشکنم و یا سه بدو برسانم


 شمارهٔ ۸۷۸

مرا دیوانه می خوانند و با دیوانه می مانم / ز خود بیگانه می دانند و هم من نیز می دانم
اگر با بت منم اینم وگر در کعبه بنشینم / نه مرد مذهب و دینم نه اهل کفر و ایمانم
چو در بت خانه افتادم ز دیگر خانه آزادم / به نقد امروز دل شادم که عشق آسوده می رانم
به رغبت عشق می بازم دگر شغلی نمی سازم / نه از جنت همی نازم نه از دوزخ هراسانم
قلم در حکم نیک و بد قضا در ما تقدم زد / ندانم مقبلم یا رد چه باید هم برین سانم
علم گشتم به نادانی چه باک ار جاهلم خوانی / چه گویم چون نمی دانی که از دانسته نادانم
عیان بی عیان گفتم نشان بی نشان گفتم / نزاری ترک جان گفتم کنون در بند جانانم


 شمارهٔ ۸۷۹

شبی بود به مهی خلوتی که ساز کنم / خروس بانگ کند تا نگاه باز کنم
رقیب دشمن و قصه دراز و شب کوتاه / مجال نیست که با دوست شرح راز کنم
به روز محتسبان دافع و به شب عسسان / ز هیچ سو نهلندم که سرفراز کنم
به توبه باز مخوانیدم ای مسلمانان / که مرد زهد نیم توبه بر مجاز کنم
اثر کند نفس عاشقان بپرهیزید / ز ناله ی سحری کز سر نیاز کنم
چو باد می گذرد عمر خاک بر سر من / که من گر آتشم از دوست احتراز کنم
به اعتقاد نزاری چو دوست خشنودست / گنه نباشد اگر پیش بت نماز کنم


 شمارهٔ ۸۸۰

بار دگر عزم سفر می کنم / برگ ره از خون جگر می کنم
می روم از کوی تو گویی مگر / بر سر الماس گذر می کنم
بهتر از این نیست که با بخت خویش / بیش نکوشم چو بتر می کنم
آه که هر بار کنم توبه ای / از سفر و باز ز سر می کنم
راستی آن است کزین نو بهار / توبه کنم روز دگر می کنم
راه ضروری ست اگر می روم / صبر مجازی ست اگر می کنم
مشکلم این است که این زخم خار / از ورق ورد سپر می کنم
خواب و خورم نیست که از آب چشم / خاک منازل گل تر می کنم
گرچه خیال است ولی تا به روز / شب همه شب با تو سحر می کنم
بستر و بالین نزاری به خون / از مژه دریای خضر می کنم
غایت کفرست به ایمان من / جز به تو در هر که نظر می کنم
هر چه به جز عشق تو و مهر توست / از دل پردرد به در می کنم


 شمارهٔ ۸۸۱

من دوست می دارم تو را گو قصد من کن دشمنم / دنیی و عقبی عاقبت بر هم زنم گر من منم
چون زابتدا آورده ام ایمان به کفر زلف تو / از من عجب نبود اگر دنیا و دین بر هم زنم
دشمن چه می خواهد زمن آن از محبت بی خبر / من در محبت محکمم از طعن دشمن نشکنم
این دوستی با روح من روز ازل آمیختند / دشمن به شمشیر جفا گو کینه کش اینک تنم
خود دل نمی سوزد ترا بر آتش هجران من / آخر من بی دل ز جان چندین صبوری چون کنم
مسکین نزاری گفته ای چون است دور از روی تو / روزی به شب می آورم تا روز جانی می کنم
بر کار من چون زلف تو تاب پریشانی مده / از چشم خود چون اشک من بر خاک خواری مفکنم


 شمارهٔ ۸۸۲

عجب مدار خراباتیی چنین که منم / اگر به کوی خراباتیان بود وطنم
کنشت و کعبه به فرمان روم خدا مکناد / که در ضمیر من آید که من به خویشتنم
خودی خود چو براندازم آن چه ماند اوست / که دوست هم چو وجودست و من چو پیرهنم
ز پیر خرقه فرو مانده ام عجب که مرا / به هرزه توبه چرا می دهد چو می شکنم
تفاوتی نکند دشمن ار به دفع نظر / دو دیده برکندم دل ز دوست برنکنم
اگر به دست خودم می کشد به هر مویی / سری برآورد از ذوق تیغ دوست تنم
و گر به خاک فرو گویدم نزاری کو / هزار نعره برآرد که اینک از کفنم


 شمارهٔ ۸۸۳

هلاک می شوم از لعبت شکر دهنم / نکرده چشمه ی خضر لب تو تر دهنم
به کس شکایت وصلت نمی توانم برد / که دست مهر نهاده ست یار بر دهنم
همین که نار دلم بر دهان رسید که آه / ز جور دوست خیالت شکست در دهنم
محبت تو چنان بر کشد زبانه ی شوق / ز اندرون که همی سوزد از شرر دهنم
ز آب روی از آن تازه روی می دارم / که خشک می شود از آتش جگر دهنم
فتاد بر لب پر خنده ی توی دی نظرم / هنوز باز بمانده ست از آن نظر دهنم
هزار گونه سخن ها که با تو دارم نیست / به اتفاق ملاقات کارگر دهنم
مکن ز فقر ذلیلم که مرد سایل حق / کند چو گوش تو روزی پر از گهر دهنم
ز دست هجر تو خوردم هزار شربت تلخ / لبت به بوسه شیرین کند مگر دهنم
عجب که بی مزه باشد سخن نزاری را / که از هلاهل زهر است بی خبر دهنم


 شمارهٔ ۸۸۴

یک ام شبی که به خلوت جمال دوست ببینم / به از ممالک روی زمین به زیر نگینم
سماع بربط و جام خوش و حریف موافق / به روی دوست برآنم که در بهشت برینم
نه مرد باشم و باشم سزای آتش دوزخ / اگر بهشت برین بر سرای دوست گزینم
اگر سعادت آنم بود که وقت شهادت / به پیش دوست بمیرم زهی حیات پسینم
تو مهربانی من بین که از حوالی کویش / برون نمی شوم ار می کشد رقیب به کینم
شرابخواره و شاهدپرست و عاشق ورندم / و گر حیات بود تا مدار دور و برینم
به هیچ شهر نرفتم که برنخاست قیامت / صلاح کار من است ار به گوشه ای بنشینم
چرا به شیفتگی کردنم معاف ندارند / که آشنا شده ی مردمان رند لعینم
برادران حقیقی و دوستان قدیمی / برای مزد خدا رها کنید چنینم
به روی دوست درست است اعتقاد نزاری / کجا روم چه کنم گو مباش دنیی و دینم


 شمارهٔ ۸۸۵

اگر ز بخت مساعد شود که روی تو بینم / دگر ز کوی تو نبود سفر به هیچ زمینم
من از خدای به حاجت جز این مراد نخواهم / که روی کرده به رویش به گوشه ای بنشینم
بر آستان تو مردن به از فراق تو دیدن / که سیر شد دل محنت کش از حیات چنینم
شب فراق تو بر خاطرم گذشت که امشب / شب نخست فراق است روز باز پسینم
دریغ عمر گرامی که تلخ می گذرانم / چه شوربخت غریبی که من ضعیف حزینم
ز بس ملامت خاطر زهر که هست بریدم / خیال تست به پیشم فراق تست قرینم
چو ذره باد سر آسیمه روزگار نزاری / اگر جهان نه به روی چو آفتاب تو بینم


 شمارهٔ ۸۸۶

چه حالت است ندانم به خواب می بینم / که در کنار به شب آفتاب می بینم
منم که باز به چشم خیال دیده چنین / جمال صورت جان بی نقاب می بینم
هوا معنبر و مجلس بهشت و ساقی حور / خمار در سر و بر کف شراب می بینم
به هر طرف که نظر می کنم سبک روحی / سرش گران شده مست خراب می بینم
دهان جام لبالب به خون دختر رز / چو چشم مادر مشفق پر آب می بینم
به احتیاط نظر می کنم ز بیم هلاک / که هم چو تشنه ی بیدا سراب می بینم
به بوسه ای به لبش دست می نیارم برد / که زلف پر شکنش را به تاب می بینم
ز خون خویش به عبرت قیاس می گیرم / چو آستین سر دستش خضاب می بینم
به روزگار چنین فرصتی بود دریاب / که امشبت به جهان کامیاب می بینم
نزاریا طلب نقد کن که گردون را / به برگذشتن عمرت شتاب می بینم


 شمارهٔ ۸۸۷

منم آخر که چنین بی تو جهان می بینم / نه خیال است همانا که چنان می بینم
هرچه در آینه ی رغبت دل می نگرم / نقش سودای تو بر صورت جان می بینم
تو مپندار که آن روی ز چشمم برود / بل که در هر چه نگه می کنم آن می بینم
جهل مطلق بود از خانه به بستان رفتن / تا گلستان تو بر سرو روان می بینم
وگر از دست رقیبت که سرش کوفته باد / آشکارا نتوان دید نهان می بینم
بی تو گر روشنی از چشم نزاری برود / سهل باشد که به چشم تو جهان می بینم


 شمارهٔ ۸۸۸

شد در سر کار تو هم دنیی و هم دینم / ناداده هنوز از لب یک شربت شیرینم
بر ناله ی زار من رحمت نکنی یک شب / هم در تو رسد روزی سوز دل مسکینم
گر عمر بود روزی در بزم گه وصلت / بی درد میی نوشم بی خار گلی چینم
آن جا گه تو نگذاری برگردم و ننشینم / آن جا که تو فرمایی برخیزم و بنشینم
گر عنف کنی عمری مستوجب آن هستم / ور لطف کنی روزی هم مستحق اینم
چندان که طلب کردم بسیار نظر بردم / یک سرو نمی بینم کز قد تو بگزینم
بگذار نزاری را تا روی تو می بیند / کاثار سعادت ها از روی تو می بینم


 شمارهٔ ۸۸۹

من اگر مست خرابم چه کنم مست توام / خطر از نیستیم نیست اگر هست توم
توبه خود کرده ای از روز الستم گستاخ / جرعه ی جام بلی خوردم از آن مست توم
صید دیرینه ی عشقم ز پس پنجه سال / نیست ممکن که رهایی بود از شست توم
گر نداری سر من وای من و چشم امید / دست من گیر که دیرست که بر دست توم
آب حیوان و من بادیه پیموده چنین / کی شود سیر دل تشنه ؟؟؟ست توم
گر چه پیوسته کند سوز غمت بر دل من / من همان شیفته ی خامش پیوست توم
جز به نام تو زبانم نگشاید ورنی / خود تو دانی که نزاری به زبان بست توم


 شمارهٔ ۸۹۰

خراب کرده ی چشمان پر خمار توام / به هم برآمده از زلف تاب دار توام
به چشم مرحمت ای دوست یک کرشمه که دل / ز دست شد ز سر دست پر نگار توم
شبان تا به سحر در میان خون گردم / مگر شبی که میسر شود کنار توم
همین بسم که به فتراک خویش بربندی / اگر سمینم اگر لاغرم شکار توم
از آن زمان که دلم بردی و ندادم جان / ز بس خجالت و تشویر شرمسار توم
منم که گر همه عالم به دشمنی یک روی / به روی کار بر آیند دوست دار توام
هزار بارم اگر بفکنی و برداری / همان نزاری شوریده روزگار توام


 شمارهٔ ۸۹۱

من کی ام تا گویمت آنِ توام / کافر غیر ار مسلمان توام
این نمی دانم ولی می دان آنک / هر چه هست از نور رخشان توام
نفس را در اهتمام من بدار / تا توانم گفت سگ بان توم
تیرباران فراغت بس نبود / کشته ی شمیشیر هجران توم
گر شوم مستغرق اندر ذات تو / شاید ار گویم همه آن توام
نه غلط این جا که گوید که شنود / بس که خواهد گفت حیران توام
نیست با ستر و ظهورم هیچ کار / عاشق پیدا و پنهان توام
مو کشان در حلقه ی مستان کشید / حلقه ی زلف پریشان توام
گر به آزادی قبولم می کنی / بنده ی مطواع فرمان توام
هر کجا چوگان حکمت می برد / در تماشاگاه میدان توام
هر چه می دانند دانایان مرا / نیست با آن کار ، نادان توام
بیش از این نتوان گفت باز / گوهر اسرار را کان توام


 شمارهٔ ۸۹۲

اگر چه هیچ نی ام هر چه هستم آن توام / مرا مران که سگ بر آستان توام
به زلتی که رود از نظر میندازم / که برگرفته ی الطاف بی کران توام
بر اعتماد قبول توام کز اول عهد / عنایت توبه من گفت ضمان توام
نماند هیچ ز من و ز تغلب سودا / هنوز بر سر بازار امتحان توام
توانم از سر جان در هوای تو برخاست / غلط شدم نتوانم که ناتوان توام
چه می کنم ز زمین و زمان و کون و مکان / همین مراد مرا بس که در زمان توام
به عون مرحمتم زین صراط برگذران / که بر سر آمده از پای نردبان توام
به آمدن چو خوشم داشتی به وقت رحیل / خوشم روان کن ازین جا که میهمان توام
گهی نزاری زارم گهی به زاری زار / به هر صفت که برون آوری همان توام


 شمارهٔ ۸۹۳

دلبرا شیفته ی قامت و بالای توام / کشته ی غمزه ی مستانه ی شهلای توام
روز نوروز و همه خلق به خود مشغولند / من مشتاق در اندیشه ی سودای توام
نکنم شیفتگی پس چه کنم معذورم / نشنوم پند که در بند همه جای توام
این محال است که گر چند بکوشم بسیار / صبر ممکن شود از روی دل آرای توام
از توام صبر محال است که مولای منی / بر منت حکم روان است که لالای توم
فتنه ام بر دهن چون شکر شیرینت / توتی آینه ی روی مصفای توام
همه در وصف لب چون شکرت می گویم / خود تودانی که نزاری شکرخای توام


 شمارهٔ ۸۹۴

برون نمی رود از سر هوای روی توام / به روز و شب به دل و جان مقیم کوی توام
همین که روی نمودی به من فغان برخاست / ز بند بندم و در بند بند موی توام
نه یاد می کنی از من نه باز می پرسی / بیا که جان به لب آمد در آرزوی توام
اگر چه غرق شدم در محیط عشق هنوز / بدان که نقطه ی جان و تن است سوی توام
و گر چه بهتر از اینم چه کار می آید / ولیک عمر به سر شد به جست و جوی توام
عجب نبود که از زلف صولجان کردی / عجب ترست که سرگشته گرد کوی توام
رقیب گفت نزاری مکن فضولی بیش / تو دوستار فلانی و من عدوی توام
جواب گفتم آری تو باد می پیمای / من ار تو دشمنی ار دوست خاک پای توام


 شمارهٔ ۸۹۵

مکن ملامت اگر شهر بند کوی توام / بیا که جان به لب آمد در آرزوی توام
کهای کوی توام من که و محبت تو / سگ سگان سگان سگان کوی توام
در آرزوی دمی ام به خواب و بیداری / که دیده باز نشود یک نفس به روی توام
مرا چه میل به تو یا چه اتصال به تو / کمند عشق چنین می کشد به سوی توام
نزاری توام آخر به زاریم مگذار / تو همنشین من و من به جست و جوی توام


 شمارهٔ ۸۹۶

خویش را با یاد جانان می دهم / هر نفس بر یاد او جان می دهم
می کنم ساغر تهی از شرب و باز / پر زخون دیده تاوان می دهم
گر چه از وصلش ندارم بهره ای / حالیا انصاف هجران می دهم
ور چه زلفش بر ضلالت می رود / من بدو اقرار ایمان می دهم
تا مگر یابم ز دل یک دم خلاص / شربت بی هوشیش زان می دهم
دیده و دل دشمن جان من اند / جان به درد از دست ایشان می دهم
از برای جمع راتر تحفه ای / هر دم از طبع پریشان می دهم
می کشم مسکین نزاری را به فکر / تشنگان را آب حیوان می دهم


 شمارهٔ ۸۹۷

فرو شده است به گل باز تا کمر پایم / بر آر عقل بیا گو از ین خطر پایم
از این وحل به حیل نیست روی استخلاص / کمند زلف تو هم برکشد مگر پایم
خوش است عالم آشفتگی دریغ که نیست / سلاسل سر زلفت نهاده بر پایم
به هر کجا که قدم می نهم مگر گویی / به زیر آتش تیزست وز زبر پایم
ز بس که خون دل و دیده ریختم بر خاک / به احتیاط به کویت کند گذر پایم
بر آستانه ملازم شود چو از در تو / امید نیست که جایی دگر شود پایم
گرم به شادی رویت وصال دست دهد / به زینهار در افتد غم تو در پایم
مرا فقیر مدان کز نثار چشم من است / همیشه بر سر گنجینه ی گهر پایم
اگر چه نیست برآورده ی قضا دستم / و گر چه هست فرو بسته ی قدر پایم
مگو نزاری عاشق چه مرد عشق من است / که در وفای تو قطبی ست معتبر پایم


 شمارهٔ ۸۹۸

من از این عهده کی برون آیم / بی دلیلی به راه چون آیم
تو بخوان تا توانم آمد من / تو ببر تا ز خود برون آیم
گر به معراج ارتقا دهی ام / سقف افلاک را ستون آیم
عدم است انتکاس و می دانم / که ز بالای سرنگون آیم
گر به رای بلند خویش روم / پس ز دو نان هنوز دون آیم
به محل از همه فریشتگان / گر توم ره دهی فزون آیم
ور به خود واگذاریم هیهات / حارث مره را زبون آیم
ور توانم ز عقل چون مجنون / در ره عشق ذوفنون آیم
باز می گو نزاریا که به خود / من از این عهد کی برون آیم


 شمارهٔ ۸۹۹

چشم امیدوار به ره بر نهاده ایم / گوش نیازمند به در برگشاده ایم
پیش خیال روی تو کز چشم ما نرفت / چون مخلصان به پای ادب ایستاده ایم
مهر تو از مبادی فطرت نهاده اند / در جان ما و جان به وفای تو داده ایم
یک جرعه داده اند به ما ز اول و هنوز / لایعقل از تجرع آن جام باده ایم
دیوانه وار در پی زنجیر زلف تو / زنجیر سان چو زلف تو بر هم فتاده ایم
شیر وفا مکیده ز پستان وحدتیم / آری مگر ز مریم دوشیزه زاده ایم
نه نه نزاریا نکنی با یراق عشق / دعوی که ما هنوز در ین ره پیاده ایم


 شمارهٔ ۹۰۰

ما چو از بدو ازل باده پرست آمده ایم / پس یقین است که مستان ز الست آمده ایم
قول تحیون و تموتون نه نبی فرموده ست / مست خواهیم شدن باز که مست آمده ایم
مستی ما نه ز خمرست بیا تا بینی / نیستانیم که در عالم هست آمده ایم
عاقبت صحبت خورشید ندارد خفاش / ما روانیم نه از بهر نشست آمده ایم
طاق ابروی بتان قبله گه اهل دل است / لاجرم از پی بت لات پرست آمده ایم
چون نزاری نزار از هوس مهرویان / ماهیانیم که در شست به شست آمده ایم


 شمارهٔ ۹۰۱

ما ساغر الست به رغبت کشیده‌ایم / قالوابلی به گوشِ ارادت شنیده‌ایم
گر مستی کنیم ز بی طاقتی رواست / کآن روز کاسه هایِ لبالب کشیده‌ایم
نه نه قدح کشان دگران اند ما نه‌ایم / ما جرعه یی ز جرعه ی ایشان چشیده‌ایم
دیرست تا نهالِ مودّت به مهرِ دل / بر جویْ بارِ روضه ی جان پروده‌ایم
در پیشِ شش جهات به کاوینِ هر دوکون / خود را ز پیرِ زال جهان واخریده‌ایم
بر دل ز بارِ فاقه نداریم هیچ بار / زیرا که ما سرِ طمع اول بریده‌ایم
با کاورانیانِ مجرّد مصاحبیم / افلاس و فقر و فاقه از آن برگزیده‌ایم
بی‌پای رهسپرده و بی نطق گفته‌ایم / بی سامعه شنیده و بی دیده دیده‌ایم
یک هفته یی تعهدِ ما کن نزاریا / ما را عزیز دار که مهمن رسیده‌ایم


 شمارهٔ ۹۰۲

پنجاه سال خون دلِ رز مکیده‌ایم / جان را چو جانِ خویش به جان پروریده‌ایم
نزدیکِ عقل هیچ دگر نیست جانِ جان / جزمی‌که ما به تجربه این جا رسیده‌ایم
از جامِ باده بارکشی ساختیم وزو / رخت وقت به منزلِ اخوان کشیده‌ایم
از همّتِ بلند بر آورده‌ایم سر / از جیبِ سدره گرچه به قامت خمیده‌ایم
از موسی و عصاش قیاسی گرفته‌ایم / وز خضر و آبِ چشمه رموزی شنیده‌ایم
لیکن نمی‌توان که توانیم گفت باز / دانی چرا که محرمِ رازی ندیده‌ایم
هرگز قیاس ورای حجابِ به حق نشد / این پرده دیر شد که به هم بر دریده‌ایم
گرما به رایِ خویش رویم از قفایِ خویش / از خود چو کِرمِ پیله به خود بر تنیده‌ایم
مستِ الست آمده و مست می‌رویم / از جرعه یی کز اولِ مبدا چشیده‌ایم
دوش از ورایِ سدره سروشی به عقل گفت / مستانِ عشق را به جهان برگزیده‌ایم
تا رستخیز دبدبه ی عشق ما زند / صوری که بر زبانِ نزاری دمیده‌ایم


 شمارهٔ ۹۰۳

گر به قلّاشی و رندی در جهان افسانه‌ایم / باش گوای خواجه باری ثابت و مردانه‌ایم
وقت وقتی بی محابا گر در آتش می‌رویم / با گلِستان خلیل الله ز یک کاشانه‌ایم
گوشه چون عنقا و آتش چون سمندر والسلام / نه چو مرغِ خانگی محتاجِ آب و دانه‌ایم
عاقلان را طاقتِ نورِ ظهورِ عشق نیست / کشف بر ما می‌کند دانی چرا دیوانه‌ایم
حاضران ِ وقت و مأمورانِ امر مطلقیم / تا نپنداری که از آن آشنا بیگانه‌ایم
در نگنجد آفتاب آن جا که خلوت گاهِ ماست / گرچه با شمعِ شب‌ستانش کم از پروانه‌ایم
دیگران با نسیه خرسندند و ما با نقدِ وقت / دیگران از دوست محجوب اند و ما هم خانه‌ایم
دابه‌الارض ار جهان بر هم زند شاید که ما / چون نزاری حالیا ساکن درین کاشانه‌ایم
عیب ما در بارِ ما بینند ره گم کردگان / حاش لله زیرِ بارِ هرزه ی ایشان نه‌ایم
از خراباتی چه آید جز خرابی پس زما / هیچ معموری نیاید تا درین ویرانه‌ایم


 شمارهٔ ۹۰۴

صبا بگوی به یارم که باز می‌آیم / به جان رسیده سویِ دل نواز می‌آیم
چو حاجیان به سویِ کعبه ی زیارتِ دوست / به دیده هر قدمی‌در نماز می‌آیم
به بر گرفته میانِ تو کی بود که چو خضر / کنارِ چشمه ی حیوان فراز می‌آیم
ز در درآیی و صحنِ سرا بیارایی / تو می‌خرامی‌و من پیش باز می‌آیم
کرشمه ی تو مرا می‌رباید از من و من / به غمزه ی توبه صد اهتزاز می‌آیم
دلم که در خمِ زلفِ تو مبتلاست گواست / که من به جان ز شبانِ دراز می‌آیم
همان نزاریِ محمودم ار قبول کنی / که در مواکبِ حسنِ ایاز می‌آیم


 شمارهٔ ۹۰۵

ما از آن جامِ الستی مستیم / نیستانیم و ز هستان هستیم
رویِ هُش‌یاریِ ما ممکن نیست / رفته از دست چو تیر از شستیم
مشکلِ زهد و ورع بگشادیم / توبه چون زلفِ بتان بشکستیم
لایق حضرتِ جانان نقدی / نیست جز جان که بدو بفرستیم
در جهان چون بت ما نیست بتی / که به جایِ بتِ خود بپرستیم
اوست ممثولِ مثالاتِ دهور / ما ز تمثال و مثل وارستیم
مبتلاییم به بالاش از آن / بر سرِ کویِ بلا بنشستیم
از دل و دین و حواری و قصور / ببریدیم و بدو پیوستیم
عشق ساقی و نزاری هش‌یار / باری القصّه از آن می‌مستیم


 شمارهٔ ۹۰۶

آن چه از توحیدِ مطلق یافتیم / سرِّ حلّاج و انا الحق یافتیم
سرِّ جان بر ما ز ضمنِ نامه ای / کشف شد ، آن نامه ملصق یافتیم
باز در هر حرف از آن رمزی دگر / از رموزِ عشق مشتق یافتیم
عقلِ مسکین را به تارِ عنکبوت / ز آسمان گفتی معلّق یافتیم
راستی طاماتیانِ فضل را / امتحان کردیم و احمق یافتیم
بُن گهِ تقلیدیان جستیم باز / نه درو سامان نه رونق یافتیم
از مقیمانِ خراباتِ کمال / دعویِ وحدت مصدِّق یافتیم
در دبیرستانِ جان بر لوحِ دل / صورتِ فطرت محقّق یافتیم
چون نزاری در ضیافت گاهِ عشق / راحت از راح مروَّق یافتیم


 شمارهٔ ۹۰۷

کار این است که از کارِ جهان آزادیم / به دلی فارغ از اندیشه ی جان آزادیم
فارغیم از هوسِ خواجگی و خیل و حشم / بل‌که از نیک و بدِ کون و مکان آزادیم
دیده ای سرو که در باغ برآید ز چمن / مفرد انیم که چون سروِ روان آزادیم
گه جوان یارِ قدم بودی گه پیرِ دلیل / بعد ازین از مددِ پیر و جوان آزادیم
سرّ هر نه فلک از خلق نهان گو می باش / ما هم از خلق و هم از سرّ نهان آزادیم
در نگیرد سخنِ دوزخ و جنّت با ما / حق گواه است کزین فارغ و زان آزادیم
پیش تر بستگیِ ما ز نزاری بودی / زو هم آزاد ببودیم و همان آزادیم


 شمارهٔ ۹۰۸

آن چه شب بود که با دوست به پایان بردیم / دردِ دیرینه ی دل با سرِ درمان بردیم
باده خوردیم و نخوردیم غمِ دورِ فلک / بوسه دادیم به یک دیگر و دندان بردیم
روزگاری چو سکندر طلبیدیم و چو خضر / عاقبت ره به سرِ چشمه ی حیوان بردیم
در سراپرده ی حوران شبِ خلوت تا روز / نادر آن بود که بی زحمتِ رضوان بردیم
هر شب و روز که بی دوست سرآمد بر ما / زندگی بود که بر خویش به پایان بردیم
از دلِ گم شده هرگز خبری نشنیدیم / تا به امروز که پی با درِ جانان بردیم
سر و تیغ است نزاری به ارادت هیهات / مکن انکار که یک بارِ دگر جان بردیم


 شمارهٔ ۹۰۹

تا هوایِ هوایِ می کردیم / ترکِ ترک از خلافِ وی کردیم
توبه از خمر کرده‌ایم آری / توبه از جامِ عشق کی کردیم
باز با اصل خویش گردیدیم / اقتدا هم به کلِّ شی کردیم
تا به عین الیقین عیان بینیم / فرشِ وهم و خیال طی کردیم
راحت و رنج و دین و دنیا را / اعتبار از بهار و دی کردیم
مرکبِ توبه ی نزاری را / پیش باز آمدیم و پی کردیم


 شمارهٔ ۹۱۰

بقایِ عمرِ تو بادا گزینه یارِ قدیم / که ما ز هجرِ تو کردیم جان به حق تسلیم
وداعِ روزِ جدایی زهی قیامتِ نقد / فراقِ یارِ گرامی زهی عذابِ الیم
نعوذ بالله اگر دشمنم به کام رسد / که کام رانیِ بدخواه غصّه‌ای‌ست عظیم
درین بلا که منم هم نی‌ام ز حق نومید / بسی رسند به امّیدِ دل ز موضعِ بیم
بیا که بر دلِ من کرده‌ای جهانِ فراخ / به قیامت چو الف تنگ تر ز حلقه ی میم
تو آن که رُخم زرد شد چو زر ز غمت / دلم نگر که چنان است پاک با تو چو سیم
ز رویِ لطف نظر بر منِ فقیر انداز / مکن غرور مکن جانِ من به ناز و نعیم
به امتحان نگریزد نزاری از تو بیا / جفا بکن که تحمّل کند حریفِ سلیم


 شمارهٔ ۹۱۱

با تو دارم هرچه دارم از جدید و از قدیم / باز از کونین نه امید می دارم نه بیم
چون زبهرِ دوستیِ با من دشمن اند / دشمنان خویشتن را دوست میدارم عظیم
آی دل آشفته گر به مقصد رهبری / پای مجروح است و سَیرت بر صراط مستقیم
تو مس آلوده ای و عشق کوره امتحان / کی شود پاکیزه تا در بوته نگدازند سیم
نیست ممکن وصف درد عاشقان کردن که هست / مادر دوران مگر از جنس این دولت عقیم
گر درونت نیست راه از خود برون نا آمده / تا که علت نگذرد صحت نمییابد سقیم
تا نباشی بت پرست ای یار یاری دوست دار / در فروغِ طلعتش خاصیت دست کلیم
گر بمیری هر نفس در آرزوی روی او / بازت از سر زنده گرداند به انفاس نسیم
مرد این معنی نزاری نیست دعوی مکن / پای چندانی فرو میکن که حد دارد گلیم
آتش و آب و خلیل و خضر تمثیلند و تو / قابل آب بهشتی منکر نار جهیم


 شمارهٔ ۹۱۲

ما نیز قیامت که بگفتند بدیدیم / با حور نشستیم و به فردوس رسیدیم
زان می که حلال است چنان مست ببودیم / کز هرچه حلال است و حرام است بریدیم
مستان الستیم ولی نفی گمان را / با خلق نمودیم که بی خود زنبیدیم
آب خضر اینجاست که ماییم ولی چشم / باریک نظر بود سر چشمه ندیدم
اول به دم اهل علو غره نبودیم / صوری به جهان در زسر جهل دمیدیم
دیگر به ورع جامه ی طامات ندوزیم / یک رنگ ببودیم و دوتایی بدریدیم
تو خود منه ای خواجه که ما هم چو گروهه / با آخر سررشته ی خود باز دویدیم
آن بار کژی بود که بی فایده عمری / از عقل به تنبیه و ستم می طلبیدیم
دیوانه ببودیم نزاری و محال است / امید به هشیاری آن می که چشیدیم
گر فایده ی دیگرت از عشق نباشد / آخر نه بدین واسطه از خود برهیدیم


 شمارهٔ ۹۱۳

دیر برآمد که روی یار ندیدیم / جرعه ای از جام وصل او نچشیدیم
کار به هم برزدیم و هیچ نکردیم / از پس عمری که انتظار کشیدیم
وعده ی وصلی رسیده بود به اول / خود نرسید آن به ما و ما برسیدیم
با سر سررشته ی رضا نفتادیم / بس که به خود هم چو کرم پیله تنیدیم
با قدم اول آمدیم چو عمری / بی هده بر سمت رای خویش دویدیم
نفخه ی صورِ صدایِ عشق برآمد / جمله ز تشویش هیبتش برمیدیم
با ملک الموت عشق سود نکردیم / گرچه به زاری و زور باز چخیدیم
عاقبت الامر ترک خویش گرفتیم / وز درکات مشابهت برهیدیم
هم چو نزاری ز چارچوب طبیعت / باز سوی آشیان سدره پریدیم


 شمارهٔ ۹۱۴

تا دُردیِ درد او چشیدیم / دامن ز دو کون در گرفتیم
با هم نفسان درد عشقش / در کنج فنا بیارمیدیم
بر بوک یقین که بوک بینیم / زهری به گمان دل چشیدیم
گه در هوسش ز دست رفتیم / گه در طلبش به سر دویدیم
در عالم عشق او عجایب / آوازه ی او بسی شنیدیم
درمان چه کنیم درد او را / کین درد به جان و دل خریدیم
عشقش چو به ما نمود خود را / صد پرده به یک زمان دریدیم
نور رخ او چو شعله ای زد / خود را زفروغ او بدیدیم
می دان تو که ما ز آب و خاکیم / زین هر دو برون رهی گزیدیم
چه آب و چه خاک زآن چه ماییم / در پرده ی غیب ما بدیدیم
چون پرده ز روی کار برخاست / از خود نه ازاو بدو رسیدیم
پیوستگیی چویافت نزاری / از ننگ خود از خودی بریدیم


 شمارهٔ ۹۱۵

ما متقیان توبه کاریم / در شوره حبوب توبه کاریم
هر هفته به شیوه ای و شکلی / طوفانی و فتنه ای برآریم
گه حلقه ی کعبه ی مناجات / بگرفته به دست زینهاریم
گه بر سر کوجه ی خرابات / سر پای برهنه می گساریم
می جفت حلال ماست مطلق / در سترش از آن نگاه داریم
در گردن ما حقوق دارد / حق است که باز می گزاریم
تا دست به دست عشق دادیم / انگشت نمای روزگاریم
تا سر به وفا برهنه کردیم / از دست بداده اختیاریم
هیهات نزاریا که بی دوست / ایام به هرزه میگذاریم
برخیز که رستخیز برخاست / بی هوده نشسته در چه کاریم ؟


 شمارهٔ ۹۱۶

هر چه بر اندیشم از تو زار بگریم / مردمکِ دیده در کنار بگریم
نشترِ رقّت فرو برم به رگِ جان / وزمژه خونابِ ابروار بگریم
یاد کنم زان چو سیم سیبِ زنخ‌دان / وز حَدّقان دانه‌ی انار بگریم
سیمِ بنا گوشِ تو چو در نظر آرم / بر ورقِ زرِّ کم عیار بگریم
هر نفس از حیرتِ زمرّدِ خطّت / عبرتِ یاقوتِ‌آب‌دار بگریم
تا بنسوزم ز سینه آه برآرم / تا بنشانم ز دل غبار، بگریم
هرچه بنالم به اضطراب بنالم / هر چه بگریم به اعتبار بگریم
گفت کسی پیشِ من ز درِّ عدن باز / گفتمش اندر دمی هزار بگریم
از دُرَر دیده نزاری مسکین / باز مگو پیشِ من که زار بگریم


 شمارهٔ ۹۱۷

هر چه در هستی ما هست چنان در بازیم / که اگر سوزن با ما بود آن در بازیم
در وفا تا بتوانیم چه تقصیر کنیم / با تو ما را به دل آن است که جان در بازیم
جانِ جانی تو اگر جان نبود جانان هست / اصلِ سرمایه توی سود و زیان در بازیم
چون که پیدات نهان است و نهانت پیدا / شرط آن است که پیدا و نهان در بازیم
و الله ار کون و مکان بی تو پشیزی ارزد / هستیِ ما چه زند کون و مکان در بازیم
از تو ما را به بهشتی نتوان قانع شد / گل ستانی چه بود هر دو جهان در بازیم
کفر و دین هر دو به یک جو چو تو با ما باشی / هر چه غیرِ تو بود با تو روان در بازیم
بی‌تو خود سایه‌ی طوبا تفِ دورخ باشد / با تو فردوس ببخشیم و جنان در بازیم
ناز بس گر سخن این است و نزاری ماییم / دل به دیوانگی و سر به زبان در بازیم


 شمارهٔ ۹۱۸

مست و لایعقل و دردی کش و خم پردازیم / رند و شوریده و دیوانه و شاهد بازیم
شهر بی‌فتنه نباشد زِچو ما شیفتگان / که بتی می‌شکنیم و دگری می‌سازیم
زاهدان را به چه زادند و چه می‌پروردند / تا به ایشان زِمیانِ دل و جان پردازیم
عقل زاید شد و مستغرقِ اوییم چنان / که دگر با خود و با عقل نمی‌پردازیم
پدرم گفت که «هان! تا به کی از شیفتگی؟» / گفتم «ای بابا! ما مستِ ابِد زآغازیم»
گر چه از شیشه‌ی تقدیر چنان مستانیم / سنگ در کارگهِ کوزه‌گران اندازیم
همچو طوطی به لطافت همه جان گفتاریم / همچو بلبل به فصاحت همه تَن آوازیم
صورت ما و معانیِ نزاری نی‌نی / که نزاری نشویم ار چو قلم بگذاریم


 شمارهٔ ۹۱۹

ما که شنگولیانِ خوش باشیم / بنده‌ی شاهدانِ قلّاشیم
بت‌پرستی نمی‌کنیم اَرنه / لعبتی بی‌نظیر بتراشیم
اصل معناست ور نه نقش کنیم / صورتی بی‌بدل که نقّاشیم
گاه دیوانه‌ایم و گه عاقل / گاه پندان شویم و گه فاشیم
دام در خاک و مرغ در افلاک / دانه‌ای بر امید می‌پاشیم
خلق اگر دوست‌اند وگر دشمن / ما نه مردانِ صلح و پرخاشیم
ایمنیم از خبر که خرسندیم / فارغیم از خرد که اوباشیم
کارِ‌ما با نزاری افتاده‌ست / چون نزاری برفت ما باشیم


 شمارهٔ ۹۲۰

ما که دیوانگانِ مدهوشیم / عشق از مردمان نمی‌پوشیم
گرچه با عشق برنمی‌آییم / هم به نوعی که هست می‌کوشیم
در مقامات عشق می‌بازیم / در خرابات دُرد می‌نوشیم
بنده‌ی شاهدانِ خوش چشمیم / بل که هندویِ حلقه در گوشیم
هر که را دوست داشتیم برو / هر زمانی زمانه بفروشیم
گاه بینندگانِ بی‌چشمیم / کاه گویندگانِ خاموشیم
راه بی‌منزل است و می‌پوییم / بحر بی‌ساحل است و می‌جوشیم
حرفِ دیوانگان بیار که ما / سخنِ عاقلان بننیوشیم
چون نزاریِ مستِ لایعقل / واله و بی‌قرار و بی‌هوشیم


 شمارهٔ ۹۲۱

عیش ما داریم کز شادی و شیون فارغیم / کار ما رانیم چون از کار کردن فارغیم
راست چون سرویم آزاد و مجرّد لاجرم / هم ز بستان ایمنیم و هم ز بهمن فارغیم
خواه گو آرام گیر و خواه گو بدرام باش / هر چه هست از گردشِ گردونِ توسن فارغیم
گردن از بارِ سرِ ما جور بر جان می‌نهاد / ما سر اندر باختیم از ننگِ گردن فارغیم
در هوایِ نورِ خورشیدِ محبّت ذرّه‌وار / از مقام و جایْگاه و رکن و مسکن فارغیم
نفس را سر کوفتیم و عقل را بر در زدیم / شکر حق را هم ز دزد و هم ز رهزن فارغیم
مردمان ما را به جهل از مرگ ترسانند و ما / گرنه چون خضریم خصرآسا زِ مردن فارغیم
یارِ ما جایی دگر دارد نشیمن سال‌هاست / منّت ایزد را که از غم خانه‌ی تن فارغیم
گلشن و گلخن به معنی دوزخ و خلدست و ما / چون نزاری هم زِ گلشن هم زِ گلخن فارغیم


 شمارهٔ ۹۲۲

می‌روی ای در دلِ تنگم مقیم / بازنگر از سرِ لطفِ عمیم
مرحمتی کن چه شود گر به ما / باز کنی گوشه‌ی چشمی به نیم
از درم ای ماه درآ تا شود / اخترِ برگشته‌ی من مستقیم
بهر خدا بر منِ‌ مسکین ببخش / تا به عوض کسب کنی حا و جیم
چشمه‌ی خضرست لبت روز و شب / ساخته از دیده‌ی من یا و میم
یادِ صبا تحفه‌ی مشکِ ختا / از سرِ زلف تو فرستد نسیم
بویِ عرق‌چین تو گر بشنود / بانگ برآید زِ عظامِ رمیم
از پدر و مادرِ گیتی نزاد / چون سرِ دندانِ تو درِّ یتیم
چند کشم باده ز دردِ فراق / تا به کی از جورِ رقیبِ لئیم
دست به من ده به وفا و بگوی / بسم الله الرّحمآن الرّحیم
مهرِ نزاری نشود که به عشق / هم ره او بود زِ عهدِ قدیم
نیست به جز عکسِ خیالت حریف / نیست جز اندوهِ‌فراقت ندیم
سیم و زرش نیست بدو کی رسد / حلقه‌ی زرّین و بناگوشِ سیم


 شمارهٔ ۹۲۳

ما که مستانِ الستیم چنان مستانیم / که دگر حاجتِ آن نیست که می بستانیم
نیستی چیست نماندن نفسی بر یک حال / استحالت نکند هستی و ما هستانیم
ساکنانیم و همه طوفِ سماوات کنیم / خامشانیم و چون بلبل همه سَدْدَستانیم
گه لگد کوبِ رقیبان چو بساطِ چمنیم / گه خوش و تازه و خندان چو گلِ بستانیم
گاه در معرکه با تُرکِ فلک هم نیزه / گاه با زهره و به خلوت‌کنده هم‌دستانیم
سخن راست بیا تو زِ نزاری بشنو / بشنود هر که بداند که زِ قوهستانیم


 شمارهٔ ۹۲۴

آخر بمردم از غمت ای زندگانیم / دریاب اگر نه درد و دریغا جوانیم
هیچ از خدا نترسی و رحمت نمی‌کنی / بر عاجزی و بی‌کسی و ناتوانیم
هرگز نهایتی نکند سر گرانیت / هرگز به غایتی نرسد مهربانیم
سر برنگیرم از پسِ در گرز پیشِ خود / هم‌چون سگ از مقابلِ مسجد برانیم
خوش خوش بسوختم چو سپند آر چه روز و شب / با آبِ دیده بر سرِ آتش نشانیم
می‌سوزیم بر آتشِ هجران روا مدار / یک ره به خویشتن برسان گر توانیم
ترسم که در فراقِ تو ناگه اجل رسد / بازآیی و زِ خلق نیابی نشانیم
یا سعی کن که پیشِ اجل بازیابمت / یا جهد کن کزین همه غم وا رهانیم
تا کی به جان رسم زِ تو آخر نزاریا / روزی بود مگر که به جانان رسانیم


 شمارهٔ ۹۲۵

وقتِ آن آمد که بر غندان زنیم / جامِ می بر طلعتِ جانان زنیم
چون مقارن می‌رسد ماهِ صیام / هر چه باداباد بر شعبان زنیم
بیش و کم یک هفته در پایانِ جنگ / بر سماعِ مطربان دستان زنیم
طوقِ گردن گیسویِ پرچین کنم / خاک در چشمِ خطابینان زنیم
شادیِ رندان و قلّاشانِ عشق / ما دمِ اخلاص با ایشان زنیم
کفر و ایمان پای‌بندِ عاقل است / ما به می بر کفر و بر ایمان زنیم
ترکِ نام و ننگ و دین و دل کنیم / سنگ بر قندیلِ جسم و جان زنیم
بارگاهِ فقر برگردون کشیم / سایه‌بانِ فاقه بر کیوان زنیم
قصّه کوته کن نزاری بازگوی / وقتِ آن آمد که بر غندان زنیم


 شمارهٔ ۹۲۶

یار با ما هر چه گوید آن کنیم / هر چه فرماید به جان فرمان کنیم
عقل و نفس و جان و جسم و دین و دل / بر هوایِ کیشِ او قربان کنیم
خویش را در کشتیِ نوح افکنیم / خویشتن را ایمن از طوفان کنیم
از مرادِ خویش بیرون آمدن / گرچه دشوارست ما آسان کنیم
گاه صورِ حسنِ جانان دردمیم / گاه بر نامحرمان تاوان کنیم
در جوابِ سایلان چون عاجزیم / هم به خاموشی بیانِ آن کنیم
چون یک‌اندازان خدنگی بفکنیم / پس چو استادان کمان پنهان کنیم
بر نمی‌آید به سعی و جهدِ ما / چاره‌ای کاین درد را درمان کنیم
منّتی نتوان نهادن گر هزار / جانِ شیرین در سرِ جانان کنیم
گر میّسر نیست کز اسرارِ حق / پیش هر کس شمّه‌ای برهان کنیم
چون نزاری گفت باید در جواب / من نمی‌دانم همین میزان کنیم


 شمارهٔ ۹۲۷

چنان آرزومندِ دیدارِ اویم / که جان می‌رسد بر لب از آرزویم
چه ها می‌رسد بر سر از دستِ هجر / به نامحرم این قصه چون باز گویم
از آن گه که محرومم از رویِ خوبش / فرو می‌رود اشکِ حسرت به رویم
شبی سدره از ژاله‌ی ارغوانی / به خون صفحه‌ی ارغوانی بشویم
اگر چه بمردم ز هجران ولیکن / عرق چین او زنده دارد به بویم
چو کحل الجواهر کشم در دو دیده / غباری گر آرند از آن خاک کویم
به جز جامِ می غم گساری ندارم / اگر چند سر در کش از عیب گویم
من و کوزه‌ی راح گو سنگ طعنه / به هم در شکن توبه‌ی چون سبویم
نزاری شکیبایی از می ندارد / زِ من کی شود باز دیرینه خویم


 شمارهٔ ۹۲۸

به دردِ عشق شدم مبتلا دوا ز که جویم / به هیچ کس نتوانم که این حدیث گویم
ز بهرِ‌آن که نیارم به دوست گفت و به دشمن / خوش است سرزنشِ دوست و دشمن از همه سویم
زبان دراز کنم هم چو شمع سر ببریدم / ز گفت‌وگوی همان به بود که دست بشویم
ز بیمِ سر نکنم نیز احتیاط و لیکن / خلافِ‌رای کسی چون کنم که عاشقِ‌اویم
هزار توبه بکردم ز عشق و سنگِ‌ملامت / چو باد می‌شکند باز توبه‌ی چو سبویم
خیال بود مرا پیش ازین که در طلبِ وصل / به قدر وسع بکوشم به پایِ جهد بپویم
صواب نیست جز اینم کنون که خوش بنشینم / چو دور نیست چه پویم چو با من است چه چویم
به شخص ساکن کنجم به دل ملازمِ‌ یارم / به دیده بر لب بامم به گوش بر سرِ کویم
چه حاجت است به گفتن غمِ نهانِ نزاری / بیا مطالعه کن رازِ دل ز صفحه‌ی رویم


 شمارهٔ ۹۲۹

دل گم کرده‌ی خود را ز کجا می‌جویم / روز و شب در طلبش گرد جهان می‌پویم
مگر از آهِ دلِ سوخته یابم اثری / هر کجا می‌رسم از خاک هوا می‌بویم
تا مگر زو خبری یابم و بویی شنوم / غمِ دل با همه کس می‌روم و می‌گویم
خود سر از پیش نیارم ز خجالت برداشت / که ببرد آتشِ این حادثه آب از رویم
بر دلِ شیفته آخر چه ملامت که هنوز / به هوس میل نظر می‌رود از هر سویم
منم اکنون و نزاریِ به زاری زاری / که نه زورست و نه زر در کف و در بازویم


 شمارهٔ ۹۳۰

ای خاک درِ تو آب رویم / بر باد مده چو خاکِ کویم
بی‌چاره بمانده‌ام کزین پس / ره نیست به عقل چاره جویم
در کوره‌ی آتشِ فراقت / بگدازم اگر ز سنگ و رویم
بر بادِ صبا فشان عرق چین / تا زنده کند صبا به بویم
غم‌هایِ تو با که بگذرانم / اندوهِ تو با که باز گویم
از صفحه‌ی سینه صبغة الله / ای مدّعان چه گونه شویم
از ضربتِ صولّجانِ زلفش / دل سیر نمی‌شود چو گویم
آرام دگر نمی‌کند بیش / در سینه دلِ ستیزه جویم
بر یادِ لبش چو سبزه دایم / تکیه زده بر کنارِ جویم
می در سر و سر ز می پر آشوب / گو باش ستیزه‌ی عدویم
رنگ است درست و پاره پاره / آلوده به خونِ دل رکویم
خون شد دل و قطره قطره بگذشت / بر صفحه‌ی زعفران رویم
از کوزه‌گران چه باک دارم / مادام که پر بود سبویم
من هیچ نی‌ام چنین گرفتم / نه از متعلّقان اویم
ای آرزوی دل نزاری / کی دست رسد به آرزویم


 شمارهٔ ۹۳۱

در کویِ دوست گر چه نه مردانه می‌رویم / هر چون که هست واله و دیوانه می‌رویم
شوریده‌ایم و شیفته بر زلف و خالِ او / در دامِ فتنه از پیِ آن دانه می‌رویم
در بحرِ عشق گر چه گران هم چو لنگریم / تا آشنا نداند بیگانه می‌رویم
روزی هزار بار اگر توبه می‌کنیم / پیمان شکسته با سرِ پیمانه می‌رویم
یک پل نه در ممالکِ فقر و چو پیل مست / در ملکِ پادشاه ملوکانه می‌رویم
باز از میانِ خلق کناری گرفته‌ایم / در جستجوی گنج به ویرانه می‌رویم
گه شمع جمع مجلس انسیم و گاه باز / پر سوخته ز شوق چو پروانه می‌رویم
چون اقتدا به پیرِ خرابات کرده‌ایم / بر جاده‌ی غرامت و شکرانه می‌رویم
بر سنّتِ نزاری اگر بر ملالِ طبع / دل تنگ می‌شویم به می‌خانه می‌رویم


 شمارهٔ ۹۳۲

بیا تا کژ نشینم راست گویم / غلامِ قامت چالاک اویم
بَروبالا از این خوشتر نباشد / سخن در سرو دارم راست گویم
همه کس را نظر بر روی خوب است / که نی من فتنه‌ی روی نکویم
اگر بازم ملاقاتی دهد دست / به کامِ‌دل علی رغم عدویم
مگر چشمم فتد روزی به چشمش / مگر روزی رسد رویش به رویم
بناگوش چو نسرینش ببوسم / گریبانِ عرق چینش ببویم
به دامِ من درآید مرغ امّید / به کامِ من برآید آرزویم
چه سودا در سرم می‌گردد از دوست / ازین گِل چون نزاری سر بشوم


 شمارهٔ ۹۳۳

ما گر چه ز خدمتت جداییم / تا ظن نبری که بی‌وفاییم
زان‌ها که وفا به سر نبردند / زنهار گمان مبر که ماییم
ما زَرق و ریا نمی‌فروشیم / حال دل خویش می‌نماییم
نزدیک توییم گر چه دوریم / بیگانه‌نمای آشناییم
این بیت ز گفته‌ی نظامی / گوییم و ز دیده خون گشاییم
«آیا تو کجا و ما کجاییم / تو زانِ‌که‌ای که ما تراییم؟»


 شمارهٔ ۹۳۴

می‌خواره و می‌پرست ماییم / می در سر و می به دست ماییم
در حلقه‌ی نیستان کسانی / گر نیست شدند هست ماییم
آن‌ها که گهی چو انگبین‌اند / گه تلخ‌تر از کبست، ماییم
در کوی ملایک مقرّب / هم‌خانه و هم‌نشست ماییم
آن کس که ز کفر و دین به یک‌بار / شد فارغ و برشکست ماییم
از ننگ قبول و ردّ عامه / گر طابفه‌ای برست ماییم
هر کس ز شراب مایه‌ای مست / مستان می الست ماییم
قومی که به نیش طعنه دل‌شان / هر لحظه یکی بخست ماییم
افسرده چه می‌کند ملامت / آخر ز می‌ای که مست ماییم


 شمارهٔ ۹۳۵

ما از آن مستان که پنداری نِه‌ایم / لایقِ مستی و هشیاری نِه‌ایم
از گران‌بارانِ حملِ فطرتیم / زان گران‌جانان سرباری نِه‌ایم
گو میامیزید با ما اهلِ‌دل / زان که ما در بندِ دلداری نِه‌ایم
یار اگر بر در زند ما را رواست / زان که شایسته‌ی یاری نِه‌ایم


 شمارهٔ ۹۳۶

مهر من ای ماه روی مهربان / ای مَلَک بر بام حسنت سایه بان
گر گناهی کرده ام بگشای لب / تا چرا بربسته ای با من زبان
بیش ازین ابرو ترش بر من مدار / هم چرا این تلخ از آن شیرین دهان
رحم کن بر مردم چشمم ببخش / کز تو در خون است روزان و شبان
چون بود مشتاق بی روی حبیب / شوره ی گرم و برو ماهی تپان
من به جان معراج کردم گر رقیب / برگرفت از بام وصلت نردبان
حسن جانان می رباید دل ز ما / حسن و دل آن کشتی و این بادبان
سیب و شفتالو بسی چیدم ز باغ / بی خبر در خواب غفلت باغبان
خیمه بگشای از نزاری رخ مپوش / بس بود زلف سیاهت سایه بان


 شمارهٔ ۹۳۷

به غم بنشسته ام سر در گریبان / ز اندوه عزیزان و حبیبان
مزاج دوستان رفتم بدیدم / گرفتم نبض هر یک چون طبیبان
ملالت شان مرامی داشت گفتی / چو مهمانی به بُن گاه غریبان
به خود گفتم عجب نبود که نفرت / کنند از صحبت لنبان لبیبان
چو دیدم سرگران¬شان گفتم آری / ز بخت افتند چون من بی نصیبان
ندیدم خویش را جرم و گناهی / ندانستم به جز مکر رقیبان
تعالی الله زهی دوری که در وی / بدان نیک آید و غُمران نقیبان
اگر بهتان روا باشد در اسلام / چه انکارست بر صاحب صلیبان
نزاری هم چنین تکرار می کن / به غم بنشسته ام سر در گریبان


 شمارهٔ ۹۳۸

مسلمانان مسلمانان مسلمانی کدام است آن / که با ما بشکند توبه چه نام است آن چه نام است آن
میی کآن را نباید ریخت جز در حلق صاحب دل / نه پنهان فاش می¬گویم حرام است آن حرام است آن
مرا بی¬هوشی فطرت چنین مدهوش می¬دارد / مده دیگر مده دیگر تمام است آن تمام است آن
کدامین جام و جم چه جم چه جام از من چه می¬پرسی / نمی¬دانم نمی¬دانم چه جام است آن چه جام است آن
میان ما و جانان جبرئیلی هست می¬دانم / بیا تا راست برگویم مدام است آن مدام است آن
ز مسجد در خرابات آمدم روزی و پرسیدم / نزاری را نمی¬دانم کدام است آن کدام است آن
اشارت کرد و گفت اینک نزاری چون نگه کردم / بدیدم خویش را گفتم خوشا مستان خوشا مستان


 شمارهٔ ۹۳۹

یاد آن شب¬ها که بودی در کنارم دل¬ستان / غیرتِ خورشیدِ تابان رشکِ سروِ بوستان
نافه مشکین زلفش سلسله در سلسله / روضه حسن وجمالش گل¬ ستان درگل ستان
دست در آغوش و لب بر لب نهاده تا سحر / بر خلاف دشمنان کاری به کام دوستان
ذوق¬هایی و خوشی¬هایی که ما را دست داد / شرح آن ممکن نگردد در چنین صد داستان
پیش ازین از بس تنعّم در ضیافت گاه وصل / داشتم هر شب غذا از لعل آن شکّر ستان
این زمان صد شکر بگزارم اگر دستم رسد / تا ببوسم خاک کویش سر نهم بر آستان
باز می¬گوی ای نزاری و به زاری می¬گری / یاد آن شب¬ها که بودی در کنارم دل¬ ستان


 شمارهٔ ۹۴۰

بوی بهار آمده ست و وقت گل ستان / باد خزان رفت و فتنه های زمستان
باغ و چمن از نسیم گل شده بویا / سرو سهی سایه اوفکنده به بستان
روی زمین از بهار غنچه گرفته ست / سوی چنار آمده ست بلبل دستان
وقت نشاط است و خرّمی و جوانی / بی خبران غافل اند خفته چو مستان
جام و صراحی بَرَد به سایه گل بن / مجمع آزادگان و باده پرستان
مطرب و ساقی ز باده خرّم و سرخوش / خوش نظران در کنارشان شده سستان
عهد چنان کرده ام که باز نگردم / باقی پیمان ما که بود شکست آن
یک دم عمرم اگرچه بی تو سرآید / بر دل من روز نیست آن که شب است آن
خیز نزاری ز نیستی به در آ تو / دست فرو کن بگیر دامن هستان


 شمارهٔ ۹۴۱

محروم مانده ام ز ملاقات دوستان / یک ره اثر نکرد مناجات دوستان
عمری برفت و جاذبه خاطری نرفت / این خود عجب بود ز کرامات دوستان
دیرست تا به من نرسید و نمی رسد / مشمومی از روایح جنّات دوستان
ماییم و خاطری متفکّر، دلی نفور / از هر چه هست غیر ملاقات دوستان
بر دست جام باده و در سر خمار وصل / مشتاق بزمِ پیرِ خراباتِ دوستان
احیای ما ممات حقیقی ست در وجود / از حیّز عدم نبود مات دوستان
ساقی خوب روی و می صاف و یار اهل / این است عزّی و هبل و لاتِ دوستان
در دوست محو گشتن و از خود برون شدن / آری بلی همین بود آیات دوستان
مستغرق محیط حضورست فکر من / مشغول روز و شب به تحیّات دوستان
خوش وقت روزگار نزاری که لحظه ای / با خود نمی رسد ز مهمّات دوستان


 شمارهٔ ۹۴۲

دورم دریغ موسمِ عشرت ز دوستان / نزدیک شد که باز شود تازه بوستان
یارم نمی خورد غم من هیچ و من همه / خون می¬خورم به جای مِی آخر نکوست آن
هرگز نداشت بی گره کینه ابروان / سبحانه تعالی آخر چه خوست آن
ای رشکِ آفتابِ جهان تاب روی تو / یا رب چه آفتاب و چه ماه وچه روست آن
گر بر رسند کآفت خورشید و ماه کیست / خورشید و ماه هر دو بگویند اوست آن
از نورِ محض خلقتِ او آفریده اند / چون خلقِ خاکیان نه ز نشو و نموست آن
عشّاق را ز سنگ ملامت حجاب نیست / آن کو نداشت طاقتِ سنگی سبوست آن
یا رب بود که یاد نزاری همی کنند / در بارگاهِ خسرو آفاق دوستان
آن شاهِ سرفراز که در جنب رایتش / بر چرخ نیست اتلس ازرق رگوست آن


 شمارهٔ ۹۴۳

آرزومندم به روی دوستان / جان و دل دارم به سوی دوستان
وای وای از اشتیاق یارکان / آه آه از آرزوی دوستان
یاد آن شب ها که بودی تا به روز / شوق ما بر های و هوی دوستان
دست ما و دامن خیل خیال / روی ما و خاک کوی دوستان
ما ندانستیم شرط دوستی / برشکستیم از عدوی دوستان
عمر تاوان کرده ایم الّا هم آنک / صرف شد در جست و جوی دوستان
از بهشت و حور و غلمان فارغیم / راح می خواهیم و روی دوستان
عنبر و مشک و بهار و باغ ما / خُلقِ یاران است و خوی دوستان
هم صبا جانِ نزاری را حیات / می دهد هر شب به بوی دوستان


 شمارهٔ ۹۴۴

ای باد صبا رَو ز سپاهان به قهستان / بگذر چو به قاین رسی از طرف گل¬ستان
یاران مرا در چمن باغ طلب کن / از جام صبوحی شده مستان و چه مستان
مستان که به یک جام دو عالم بفروشند / وآن گه نخرند از فلکِ شعبده دستان
در پای گل ایشان همه هم زانوی عشرت / من در غم ایشان چو عنادل همه دستان
روزی که درین واقعه بر من به شب آید / بر دیده من روز نباشد که شب است آن
خاک همه آفاق جهان بر سر من باد / گر دارم ازین غم سرِ باغ و دلِ بستان
ایشان همه دستان زده بر نغمه بربط / من برسر از اندوهِ جدایی زده دستان
هیهات که چون می گذرانم شبِ اندوه / خوش خفته و آسوده چه داند به شبِ¬ستان
رویی دگرم نیست به هر حال نزاری / هم دستِ مدد خواستن از دامن هستان


 شمارهٔ ۹۴۵

بنفشه زار برآمد ز طرفِ لاله¬ستان / درونِ خطّ سیه چشمه زلال است آن
بدین قَدَر که کسی گفت بود و هست خدا / کجا خدای¬شناسی بود خیال است آن
بیا و پرده برانداز تا نگاه کنند / مقلّدان که بهشت است یا جمال است آن
مُرید راه خدا گر طمع کند به خدا / که بی دلیل به جایی رسد محال است آن
گر التجا به کسی دارد و یقین داند / که هیچ نیست به خود غایت کمال است آن
به مرد راه که حبل الله است در زن دست / به هرچه دست به خود درزنی جوال است آن
ز خون خلق گناهی حرام تر نبود / اگر به قول برادر کنی حلال است آن
نزاری ار همه حج می کنی چو نشناسی / که از کجا به کجا می روی وبال است آن


 شمارهٔ ۹۴۶

ساقی فدای جان تو بادا هزار جان / بر نیم جان تشنه ی ما زن بیار جان
مستغرق محیط خیالیم و کس نبرد / زین بحر جز به کشتی می برکنار جان
یار آن بود که چون دم اخلاص زد به صدق / در دوستی دریغ ندارد ز یار جان
خود مستعد بود به وفا هم چو یار دوست / خود معتقد کند چو در افتد نثار جان
جامی به کف گرفته و جانی فدای دوست / جز بهر دوست باز نیاید به کار جان
کو مجلسی که نبودش اغیار در کنار / تا در میان نهیم به شکرانه وار جان
ساغر بیار ساقی و گو زود نوش کن / بر باد و خاک و آب و هوای نهار جان


 شمارهٔ ۹۴۷

باد بهار می وزد از طرف نهارجان / ای که فدای آن چنان باد چنین هزار جان
ساقی عیسوی نفس چند ز انتظار بس / تا به خلاف شرع و دین نوش کنیم بیار جان
جان من است جام می خضر من و مدام من / در طلب تو برمیان بسته ام استوار جان
لایق اگرچه نیستم عاشق صادقم بلی / ور نکنم نه صادقم در طلبت هزار جان
ای دل اگر چشیده ای جرعه ی شوق بایدت / کرد چو کوهکن فدا بهر وفای یار جان
می خور و غم مخور جوی ، نیست جز این برون شوی / از پی نازنین گلی رنج مبر مخار جان
منتظران نسیه را نیست ز نقد حاصلی / صرف مکن نزاریا در سر انتظار جان


 شمارهٔ ۹۴۸

بحر عشق است این و در وی موج بیم و جان / گرنداری ترک جان باری سر خود گیر هان
عاشقان در قلزم عشقند و کشتی بر کنار / تا که را بیرون برد موج هدایت از میان
طاقت موجی ندارد بد دل و از بس غرور / در دماغ افکنده چندان باد همچون بادبان
دوستانش خوار بنمایند خود را و حقیر / راز خود دارند از کوته نظر دایم نهان
سلطنت بگذشت کیخسرو جهان بدرود کرد / هرکس از حکمت نداند تا کجا رفت او چنان
مرد جانان دوست جان دشمن بود مالاکلام / بایزیدی یا یزیدی هر دو بودن کی توان
موسی و چوب و شبان فرعون و چندان سلطنت / تو ندانی لیک او را حکمتی باشد در آن
او تواند وانمود آثار صنع از سر غیب / ورنه هر گز کی توان دادن نشان از بی نشان
من نخواهم هرگز افکندن سپر از روی عجز / گرچه هر کس در نزاری می کشد تیغ زبان
آتشی دارم که میسوزاندم ای خام طبع / من به دریای محبت غرقه ام تو بر کران


 شمارهٔ ۹۴۹

گر هیچ عشقت از در ناگه در آید ای جان / وز من مرا به یک ره اندر باید ای جان
دست مراد بردم خود با عدم سپردم / رفتن به راه وحدت با خود نشاید ای جان
گه گه چه باشد آخر گر صیقلی به رحمت / زآیینه ی وجودم زنگی زداید ای جان
بنواز جان ما را یک ره به لطف شیرین / ور نیز تلخ گویی جان می فزاید ای جان
با ما رقیب کویت صد گونه کینه دارد / نبود عجب ز عقرب گر می گزاید ای جان
چشمت به یک کرشمه گر بایدش هم این جا / باب بهشت سرمد بر ما گشاید ای جان
در گل ستان عشقت چون بلبلان نزاری / بر شاخسار شوقت خوش می سراید ای جان
وردش همین که آخر هم تو تمام گردان / از ما و خدمت ما چیزی نباید ای جان


 شمارهٔ ۹۵۰

متنعمّان چه دانند مشقت فقیران / که چگونه روز باشد شب حبس بر اسیران
به زکات حسن رویت نظری بدین گدا کن / همه خواجگان نباشند و توانگران و میران
به وثاق ما کرم کن نفسی درآ و بنشین / که مقام گنج شرط است به کنج های ویران
نه فراغتی مهیا و نه راحتی میسر / تو چنین ز من گریزان به مه دی وحزیران
همه عالم ار بگردند و طلب کنند یاری / چو تو پاک باز ناید ز میان بی نظیران
مدد حیات باقی به وصال توست جانا / چو ثبات لطف شاهان به رعایت وزیران
بر آب زندگانی چو بسوختند ما را / چه امید حوض کوثر چه ............یران
می و چنگ برگرفتیم به طبع و زاهدان را / به بهشت باز دادیم چو خانقه به پیران
نبود حدیث مستان ز گزند حشو خالی / نخورند چون نزاری غم ریش حرف گیران


 شمارهٔ ۹۵۱

از من ای باد سلامی به فلانی برسان / بوسه ای بر لبِ تنگ دهانی برسان
از دو دستِ منِ سرگشته اگر دست دهد / کمری ساز و به باریک میانی برسان
در برش گیر و بسی خدمت اخلاص از من / به زبانی خوش و پاکیزه بیانی برسان
تا مگر کم رود آبِ سرم از خاکِ درش / وقتِ بازآمدن ای باد نشانی برسان
زید چون برد ز لیلی سویِ مجنون مکتوب / به منِ والدهِ معتوه چنانی برسان
تو پیام آور و تا من به نزاری گویم / جان من مژده پیغام‌رسانی برسان


 شمارهٔ ۹۵۲

وه که جهان در گرفت سوزِ دمِ عاشقان / کون و مکان درکشید موجِ غمِ عاشقان
غلغلِ اِستبشرُوا در ملکوت اوفتاد / باز نهان شد عیان آن صنمِ عاشقان
عشق به دستِ ازل تا به دوامِ ابد / بر فلکِ مستقیم زد علمِ عاشقان
چون متحرّک شود موکبِ رایاتِ عشق / روحِ امین سر نهد در قدمِ عاشقان
محرم اگر نیستی پای درین ره منه / از سرِ عَمیا مرو در حرمِ عشاقان
برگذر از ما و من بیش و کم خود مبین / زان که کم و بیش نیست بیش و کمِ عاشقان
رنگ دو رنگی مکن کز ازل استادِ کار / سکّه ی وحدت نهاد بر درمِ عاشقان
آینه ی آهنین صورتِ کج‌بین بود / سینه ی یک دیگرست جامِ جمِ عاشقان
کلکِ نزاری کند چهره ی معنی تراز / خطِّ خطا کی روی بر قلمِ عاشقان


 شمارهٔ ۹۵۳

ای که نبودی شبی مونسِ غم‌خوارگان / رحم کن آخر دمی بر دلِ بی‌چارگان
بس که کشیدم ستم از ظلماتِ فراق / چند کند احتمال جورِ ستم‌کارگان
تا ز برت رفته‌ام از نمِ خونِ سرشک / خشک نشد هرگزم صفحه رخ‌سارگان
خسته‌دلی ناصبور دارم و دانم که نیست / در رهِ عشق احتمال کارِ سبک‌سارگان
نعره زنم تا به روز از غم هجران چنانک / خیره بمانند شب مجمع سیّارگان
با همه دردِ فراق با همه ضعفِ دماغ / هیچ نمی‌گیردم طعنه ی نظّارگان
یاد نزاری مکن تا چه گشاید ازو / نه که نداری دگر هم چو وی از یارگان


 شمارهٔ ۹۵۴

ساخته عشق چیست فطرتِ دیوانگان / عاقله عقل چیست صحبتِ دیوانگان
تفرقه جان ومال کرده بود لامحال / هرکه کند اختیار قربتِ دیوانگان
آتشِ شوریدگان بحر درآرد به جوش / کوه در آرد ز پا هیبتِ دیوانگان
صاعقه ی رستخیز برتر و خشک افکند / هرچه شبیخون کند غیرتِ دیوانگان
بیخِ عداوت بکَن چشمِ عداوت بدوز / خوار نشد هرکه داشت عزّتِ دیوانگان
معنیِ دیوانگی عاقل بر ساخته / داشته بهلول‌وار صورتِ دیوانگان
شیفته رایی مکن پیشِ نزاریِ زار / کی ضعفا را بود قدرتِ دیوانگان


 شمارهٔ ۹۵۵

مرا طاقت نمی‌باشد جدایی کردن از جانان / به مزدِ جانِ خود بر من ببخشید ای مسلمانان
رفیقان دردمندان را چه غیرت بیش ازین باشد / که خود را می‌کشیم این‌جا و آن‌جا بی‌خبر جانان
که را بودی جوان‌مردی که پیغامی بیاوردی / چه می‌گویم سبک روحی محال است از گران‌جانان
در آن سنگین‌دلان باری دریغا گر وفا بودی / حسابی بر نمی‌شاید گرفت از سست‌پیمانان
ملامت می‌کنند آن‌را که با صورت نظر دارد / ولیک از عالمِ معنی ندارند آگهی آنان
نزاری هم نخواهد کرد تا جانش بود در تن / خلافِ رأی اهلِ دل به معبودِ خردمندان
مگر کوری، گدایی، کودنی، گولی بود ورنه / تحاشی کنند از می بزرگان و خداوندان
بزرگی چیست این‌جا خورده‌یی دارم به گستاخی / بزرگی آن که خوش دارند یک دم خاطرِ رندان
هوا پُر نَم، زمین خرّم، قدح گردان نزاری‌ها / مهِ شعبان و برغندان مهِ شعبان و برغندان


 شمارهٔ ۹۵۶

چه غم که نیست مرا حاصل ای مسلمانان / ز چشمِ شوخ و دلِ غافل ای مسلمانان
دلم ز دیده شود مبتلا و جان از دل / فغان ز دیده و آه از دل ای مسلمانان
حسد برند که پیوسته عاشقی چه کنم / چو در ازل نبدم مقبل ای مسلمانان
ز اضطرابِ به دریافتاده بی‌خبرست / قرار یافته بر ساحل ای مسلمانان
ز خرقه سیر شدم مولعِ خراباتم / به خانقاه نی‌ام مایل ای مسلمانان
به یک پیاله می اثباتِ پارسایی را / هزار توبه کنم باطل ای مسلمانان
همان نزاریِ مستم کز اعتبار انگشت / ز دستِ من بگزد عاقل ای مسلمانان


 شمارهٔ ۹۵۷

بساز بر بط و برزن رهِ قلندریان / قلندری چو بگفتی چه حاجت است بیان
ز دستِ ساقیِ وحدت بنوش باده شوق / ز خویشتن به در آی و عیان ببین به عیان
گرت به بت‌کده خواند کمر زدین بگشای / ورت به کفر اشارت کند ببند میان
که گر گناه به فرمان کنی بود طاعت / و گر خلاف کنی طاعتت بود عصیان
تو تا برون نروی پاک در نیاید دوست / مکن به شرکتِ خویش این یگانگی به زیان
تو دور می‌روی و او بسی قریب‌ترست / هزار بار به جانِ تو از رگِ شریان
به ترّهات مکن التفات زان که بود / چو خشت بر سرِ دریا حدیثِ بی‌بنیان
به جز کلامِ محقّق دگر محال و مجاز / به جز هدایتِ مولا دگر همه هذیان
نزاریا تو پس آن گه تمام مست شوی / که نیم‌جرعه به کامت رسد ز جامِ کیان


 شمارهٔ ۹۵۸

کی تواند هرکس از خود عاشقی بر ساختن / لافِ مُشتاقی زدن معشوق را نشناختن
شرطِ شوقِ دوستانِ بی‌غرض دانی که چیست / نام و ننگ و مال و ملک و جسم و جان درباختن
بی‌خبر تا کی زهستی لاف دین‌داری زدن / بی‌نشان تا کی ز معنی تیغِ دعوی آختن
تا کلاهِ کبر و نازِ خواجگی ننهی ز سر / در صف عشّاق گردن کی توان افراختن
گر عزای حرص خواهی کرد در صحرای دل / یک شبیخون بایدت بر نفسِ کافر تاختن
نفس را چون شیشه‌دان و دفع همّت را چو سنگ / سنگ را در شیشه این جا واجب است انداختن
گر ز سوزِ عشق بگذارد نزاری باک نیست / شمع را کاری دگر نبود به جز بگداختن


 شمارهٔ ۹۵۹

چه می‌خواهی پیاپی عهد بستن / چو عادت کرده‌ای پیمان شکستن
به جان می‌بایدم پیوند با تو / گرم پیوندِ جان خواهی گسستن
اگر خواهی به حسرت سینه سفتن / ورم خواهی به کزلک دیده خستن
نه آن صیدم که با جانان بکوشم / توانم هرگز از قیدِ تو جستن
چه بوده‌ست اتّصال از بدوِ فطرت / به مرگ از دوستی نتوان برستن
مرا از زندگانی در جهان چیست / زمانی با دل‌آرامی نشستن
ز گل گر خنده می‌خواهی نزاری / چو ابرت بر سرش باید گرستن
قدم چون در نهادی در پی دل / ز نام و ننگ باید دست شستن
اگر چون سنگ تن در جور دادن / وگر با نازنینان در ببستن


 شمارهٔ ۹۶۰

چه بایدم دلِ شوریده درجهان بستن / که راست طاقتِ چندین به صبر بنشستن
اگر ز مطرب و می‌خانه توبه دادندم / هنوز توبه نکردم ز توبه بشکستن
گدایِ کویِ خراباتیان بُدن به‌ از آنک / به عنف سلطنتی کردن و دلی خستن
به مذهبِ من اگر عارفی تفاوت نیست / ردا فکندن و زنّار بر میان بستن
کمالِ اهلِ تصوّف به چیست می‌دانی / به معرفت، نه به برجستن و فرو جستن
نتیجه ای ز کراماتِ اولیا آن است / که هم چو مریمِ دوشیزه‌اند آبستن
نزاریا چه کنی قصه چاره چیست همین / ز خویشتن ببریدن به دوست پیوستن
گرت مقامِ قرار آرزو کند باید / ز استحالتِ دنیا و آخرت رستن


 شمارهٔ ۹۶۱

یک تار موی از آن سر زلفین پر فتن / ارزد هزار جان گرامی به نزد من
سهل است گر سرم برود در پی وفا / نازک دل التفات نماید به جان و تن
ما را نه برگ غنچه و نه صبر عندلیب / کردیم از انتظار چو گل پاره پیرهن
محبوب در حجاب و رقیب ایستاده پیش / گل در کنار نغز بود خار در چمن
لعل مذاب در کف و در عدن به بحر / نقد بهشت عدن به از نسیه ی عدن
استاده ایم بندگی نقد وقت را / آزادگان به نسیه نباشند مرتهن
ای محتسب به هرزه در و بام ما مکاو / وی مفتعل به خیره بن و بیخ خود مکن
ما آشکار توبه شکستیم و تو نهان / با ماه کلاه گوشه ی دولت فرو فکن
ما را به احتساب تو آخر چه حاجت است / کم نیست افتعال رقیب از صد اهرمن
آنک سیه دلی به دو رویی هزار سر / و آنک سبک سری به گرانی هزار من
زاری نزاریا که خلاصت به فضل حق / ممکن بود دگر ز رقیبان به هیچ فن


 شمارهٔ ۹۶۲

تنم جایی و دل جایی ندارم زهره ی گفتن / دلم آن جا و تن زاین جا ندارد قوت رفتن
کسی کآشفته ی اویم ندانم با که بر گویم / یکی محرم همی جویم که داند راز بنهفتن
چو ماه از پرده شد پیدا تحمل کی کند شیدا / که را باشد درین سودا مجال خوردن و خفتن
که را آن زهره و یارا که گوید رحم کن یارا / وگر او رد کند ما را که خواهد در پذیرفتن
شود از طعنه ی مردم امیدم گم مرادم گم / اگر ممکن شود انجم ازین طارم فرو رفتن
اگر در بحر نفتادی صدف را سینه نگشادی / چنینش دست کی دادی نزاری را گهر سفتن


 شمارهٔ ۹۶۳

ای روح من در قلب تو چون جان تو در جسم تن / این جا نداند هر کسی تا من تو ام یا خود تو من
نی نی غلط کردم توای فی الجمله بی تو من کی ام / آنجا که تو یک دل شوی با من نماند جان و تن
آن جا که از مایی ما با ما نماند ما و من / گو عقل خودبینی مکن گو جسم از جان بر شکن
چون بی جهت گردد جهت چون بی مکان باشد مکان / شاید که این جا گویمش در لامکان دارد وطن
هان هان نزاری بس که بس از حد ببردی دم مزن / در ذات واحد جز احد کس را بود حد سخن


 شمارهٔ ۹۶۴

ای آرزوی جانم در پای تو افتادن / جان بر تو فدا کردن سر پیش تو بنهادن
بر بوی وصال تو جاوید شوم زنده / گر دست دهد روزی در پای تو جان دادن
گفتم مگرم روزی بنوازی و دریابی / خود بخت نمی خواهد با کار من افتادن
هیچ از دل آشفته خوشنود نی ام هرگز / تا کی به گران جانی پیش تو بر استادن
ناید ز تو دلداری هم پیش من اولا تر / گر سعی کنی شاید در باز فرستادن
بر گریه ی من خندی از غایت دل سوزی / رسم است نزاری را خون از مژه بگشادن


 شمارهٔ ۹۶۵

نمیتوان دل یاری زخود بیازردن / نه نیز هم دل خود را ز غیر آزردن
میان این دو دلم نیست حاصلی دیگر / مگر مناظره ای کردن و غمی خوردن
مگر به چاره بر لب کشند جان مرا / به هیچ وجه دگر نیست چاره یی کردن
مشنع متعضب مگر نمی داند / که صبغت الله نتوان به حیله بستردن
به لا نسلّم چیزی مسلّمت نشود / چه سود آیت باطل به حجت آوردن
ترا به عقل و گرعقل را به تو چون است / کدام یک به دگر واجب است بسپردن
نه مرغ دانه ی دنیایم ای خطا بینان / چه حاصل است شما را ز دام گستردن
من از مشیمه ی فطرت وجود یافته ام / به هرزه دایه ی عشقم نخواست پروردن
چه سود سنگ ملامت زدن نزاری را / که مانده در گل عشقم ز پای تا گردن


 شمارهٔ ۹۶۶

تا نگویی تو ندانم که چه باید کردن / هر چه گویی بنهم حکم قضا را گردن
به تو دادیم همه جان و جهان و دل و دین / جان به نوباوه نشاید سوی جانان بردن
ای همه شادی جان ها به جمال رخ تو / غم بیهوده از این پس نتوانم خوردن
روی در روی جمال تو کنم بی من و ما / حق تسلیم چه باشد به محق بسپردن
من دگر در خودی خود نتوانم پیوست / خارج عقل بود دشمن جان پروردن
ترک دل داری و دل دوستی خود کردیم / تا نباید دلی از بهر دلی ازردن
با تو دارم همه الا به تو ام رویی نیست / فطرت است این نتوانم متبدل کردن
نتوانم رقم دوستی از لوح ازل / به خیالات ز آیینه ی جان بستردن
وقت بخشایش اگر دست نزاری گیری / دولت آن است که در پای تو باید مردن


 شمارهٔ ۹۶۷

توبه کردم که دگر توبه نخواهم کردن / باش گو چون رگ جان خون رزم در گردن
باده گر رنگ جگر دارد جان پرورم است / کار من چیست جگر خوردن جان پروردن
من اگر خون نخورم از رگ جان و دهنش / از لب جام به جز خون چه توانم خوردن
عاشقی پیشه ی من بود وگر تازه کنم / بدعتی نیست که خواهم به جهان آوردن
زخم عشق است کزو مرهم جان ساخته اند / پس از این زخم به صد جان نتوان آزردن
علم و فضل و خرد و عقل ندانم که به عشق / هیچ درمان دگر نیست به جز بسپردن
شاه فرمود در اثنای حدیثی که بگوی / توبه کردم که دگر توبه نخواهم کردن
بنده هم از ره الناسُ علی دین ملوک / بو که این توبه تواند به قیامت بردن
چند گویند نزاری دل و دین داد به درد / منم و دّردی درد ار نبود می دردَن


 شمارهٔ ۹۶۸

ضرورت است جدایی ز دل ستان کردن / به خویشتن که تواند وداع جان کردن
مرا قبول نمی باشد ارکسی گوید / که خو زهم دم دیرینه وا توان کردن
چه خوش ترست علی رغم جان دشمن را / نظر به روی دل آرای دوستان کردن
عذاب دوزخ اهل دل ار بدانی نیست / مگر مفراقت یار مهربان کردن
بگویمش که دوا چیست هر که می خواهد / که رو به دوست کند پشت بر جهان کردن
مرا مگوی که بستان خوش است و بلبل مست / خموش باز نمی باشد از فغان کردن
غنیمت است تو باری برو که خاطر ما / نمی رود به تماشای بوستان کردن
کسی رود به تفرج که رغبتش باشد / نظر به یاسمن و باغ و ارغوان کردن
هزار بار بگفتم نزاریا که سفر / نه کار توست نباید که امتحان کردن
مجال زور نباشد به لاف گاه قوی / خطاست دست به سر پنجه در میان کردن


 شمارهٔ ۹۶۹

مبارک است ملاقات دوستان کردن / به روی هم دم خود بامداد می خوردن
شراب بستدن و بی مکاس نوشیدن / نه عذر و دفع و فریب و بهانه آوردن
ز روزگار برآسودن و نه خود ز کسی / نه نیز هیچ کس از خویشتن بیازدن
نیاز کردن و پوزش نمودن از سر شوق / طرب نمودن و فرش نشاط گستردن
غذای روح به احکام عشق و مهر و می است / خوش است جان به می و مهر دوست پروردن
برون شدن ز خودیِ خود از ره تسلیم / به مقتدای به حق لازم است بسپردن
سر نیاز چو آدم به عذر و عجز بنه / که چون بلیس تکبر خطا بود کردن
نزاریا سر تسلیم نه به حکم قضا / که معتقد به کمند رضا دهد گردن
ز روی آینه ی خاطرت به صیقل می / علی الضروره بباید غبار بستردن


 شمارهٔ ۹۷۰

نخواهم هرگز از می توبه کردن / نمی ترسم ز خون رز به گردن
به روی دوستان تا می توان خورد / نخواهم اندُهِ بی هوده خوردن
اگر صد سال خواهم در جهان بود / بباید عاقبت ناچار مردن
نخواهد بود دنیا باکسی دوست / چرا باید به دشمن دل سپردن
دل عاشق چو باشد لوح محفوظ / نشاید نقش عشق از دل ستردن
نزاری مست باش اینجا که آنجا / نشاید جز محبت هیچ بردن


 شمارهٔ ۹۷۱

به گدایان نرسد شاه سواری کردن / عاقلان را نرسد شیفته کاری کردن
نه چو حلاجی انا الحق نتوانی گفتن / نه خدایی لمن الملک نیاری کردن
پادشاهی و جهان داری و فرمان رانی / هیچ ازین ها نتوانی چونه یاری کردن
مال پوشیدن و چون مار نشستن بر گنج / هم چو اعما بود و آینه داری کردن
احمقی باشد و با مزبله در زیر بغل / دعوی رایحه ی مشک ِ تتاری کردن
آخر ای یار عزیز آن چه نداری مطلب / چیست با نفس شریف این همه خواری کردن
حسد و بغض و تعصب نکنند اهل صفا / دوستی باید و دل داری و یاری کردن
اگرت چشم به بخشایش بخشاینده ست / بایدت گوش به تنبیهِ نزاری کردن
زور و زر هر دو وبالند بنه گردن طوع / چاره ای نیست نزاری تو و زاری کردن


 شمارهٔ ۹۷۲

ناگزیریست مرا شیفته رایی کردن / صبر ممکن نبود تا تو نیایی کردن
به حیاتت که از آن دم که وداعت کردم / کار من نیست به جز نوحه سرایی کردن
خواستم باز نمودن به تو خود را الا / شرط مردی نبود خویش نمایی کردن
یاد تو هر نفس از دل ببرد زنگ غمم / از که آموختی آیینه زدایی کردن
زلف چوگان صفتت گوی دل از من بربود / بس نبودش مگر از حلقه ربایی کردن
کاش بی روی تو شب روز نبودی که نظر / بی تو غبن است به خورشید سمایی کردن
کیست خورشید که در حسن تو داخل باشد / زان که خارج بود از جغد همایی کردن
لقمه ای گر به نزاری دهی از خوان وصال / سر فرو نایدش از چرخ گدایی کردن


 شمارهٔ ۹۷۳

مرا به فخر بود طوق فقر در گردن / خطا بود به نعیم خسان طمع کردن
ز لحم خوک غذا ساختن بسی بهتر / که جان و تن به طعام یتیم پروردن
به گلخن از پی نان ریزه راستی به از آن / به ظلم طاق و رواق از فلک برآوردن
ز بار فاقه تن آزده باش و دل خسته / روا مدار کسی را زخود بیازردن
محاسب دگرانی به وقت داد و ستد / حساب کن که چه خواهی برای خود بردن
بس است مظلمه ی بی گناه مورچه ای / کجا بری به شتروار بار بر گردن
دل از حیات مجازی برآر از آن اندیش / که عاقبت به ضرورت ببایدت مردن
به آب توبه برآورنزاریا غسلی / بشوی دست ز دردی که خشک شد در دَن
به می مناز که حلقت زمانه چون انگور / به دست حادثه ناگه بخواهد افشردن


 شمارهٔ ۹۷۴

صعب کاریست سرآسیمه ی ایام شدن / بازگشتن ز رقیبان و به ناکام شدن
می روم بی خود و باخود زجفا می گویم / تا کی از دست دل انگشت کشِ عام شدن
یک قدم را که نهادم دم رفتن بر دوست / وقت رجعت نتوان باز به ده گام شدن
پیش ما روی نکونیست دریغ ارنه رواست / از پی روی نکو رفتن و بدنام شدن
گر خردمند بود مرد چو پیش آید کار / بایدش اول از آغاز به انجام شدن
این همان دانه ی زرق است نزاری هش دار / مصلحت نیست دگر باره سوی دام شدن
مغز دین در سر سودای هوس نتوان کرد / از پی حرمت کافر نتوان خام شدن
منزل بادیه دور است و سحر گه نزدیک / دشمنان خفته صواب است به هنگام شدن
حوریان منتظر آن که ببینند و تو را / شرم ناید چو مُغ آخر برِ اصنام شدن


 شمارهٔ ۹۷۵

دلا تا چند با خود دوست بودن / گرت مغز است تا کی پوست بودن
چو با او بایدت بی خویشتن شو / که این بی خویشیت با اوست بودن
قیامت چیست بیرون رفتن از خود / بهشت سرمدی با دوست بودن
چه گیری انس با نفس بهیمی / خطا با هم دم بد خوست بودن
نزاری را سر باز آمدن نیست / به خود بی خود بود نیکوست بودن


 شمارهٔ ۹۷۶

سخت کاری‌ست ریاضت‌کشِ هجران بودن / خونِ دل خوردن و دور از برِ جانان بودن
نه خلیلیم و نه ایّوب پس آخر تا چند / صابری کردن و بر آتشِ سوزان بودن
ای که با وصلِ تو پیوند گرفتم جاوید / تا ابد بایدم از هجر هراسان بودن
عیش دانی تو که بی‌رویِ تو نتوان کردن / زنده دانیم که بی‌بویِ تو نتوان بودن
مُقبل آن کس که ترا بیند ازیرا که توان / باغِ ریحانِ ترا بنده‌ی ریحان بودن
روی جمعیّتِ خاطر نبود بی تو بلی / که چو زلفت نتوان جز که پریشان بودن
عاقلان عیب کنندم که بپرهیز از عشق / عاشقی کردن از آن به که چو ایشان بودن
گر به خوبان نظری هست حکیمان را نیست / عیب در قدرتِ حق دیدن و حیران بودن
عارفان راغب و حورانِ بهشتی حاضر / کی توان منتظر وعده‌ی غِلمان بودن
سر فدایِ قدمِ دوست عفا الله رندان / کارِ زاهد صفتان است تن آسان بودن
تا کی از لاف نزاری به فصاحت مفریب / یک قدم به که چو بلبل همه دستان بودن


 شمارهٔ ۹۷۷

ای آرزویِ چشمم روی تو باز دیدن / محمود را چه خوش‌تر رویِ ایاز دیدن
تلخ است زندگانی بی‌یادِ عیشِ شیرین / جان کندن است خود را بی‌دل‌نواز دیدن
بختِ ستیزه کارم تن می‌دهد به خواری / خود را نمی‌تواند در عزّ ‌و ناز دیدن
دشمن به طعنه گوید کز دوست می‌شکیبد / در وی به صدق باید نه بر مجاز دیدن
کوته نظر ندارد بر باطنم وقوفی / هر دیده را نباشد قدرِ به راز دیدن
آن را که از رقیبش خالی دمی ندیدم / روزی شود میّسر بی‌احتراز دیدن
آیا بود که چشمم بر منظرِ دل افتد / ای دولت آخر این در تا کی فراز دیدن
نه دل بنه نزاری بر جان که در چنین غم / تو زنده کی بمانی تا وقتِ باز دیدن


 شمارهٔ ۹۷۸

گر باز میسّر شودم رویِ تو دیدن / جان پیش کشم تا به کی از جور کشیدن
طاقت برسیده‌ست ز طوفانِ فراقم / فریاد ز من وز تو به فریاد رسیدن
بر من چه ملامت اگرم طاقتِ آن نیست / کز کوی تو باید به سفر راه بریدن
گویند که چون یارِ تو بسیار توان یافت / آری همه جا هست بباید طلبیدن
سهل است بریدن سرِ عشّاق به شمشیر / لیکن نتوانند ز احباب بریدن
رویی دگرم نیست به جز راه سپردن / کاری دگرم نیست به جز دست گزیدن
خون خوردن و جان کندن و دل‌سوخته بودن / سهل است بر امیدِ ملاقات تو دیدن
بی‌روی‌ تو آرام نمی‌بودم و اکنون / خرسندم از آوازه‌ی نامِ تو شنیدن
خوش باش نزاری که ز عشّاق خوش آید / نالیدن و بر دل زدن و جامه دریدن
چون بی‌دل و بی‌هوشی اگر می نخوری به / آتش به همه حال برآید ز دمیدن


 شمارهٔ ۹۷۹

مرا ز دیده چه حاصل مگر به رویِ‌تو دیدن / مرا چه فایده از دل مگر ز جز تو بریدن
مرا ز کفر وز دین بس من و غمِ تو ازین پس / نه لایق است به هر کس محبّتِ تو گُزیدن
وجود تا نسپارد محلِ راز ندارد / هواپرست نیارد به صحبتِ تو رسیدن
ترا به جز تو نداند که عقل خیره بماند / کدام دیده تواند به رویِ تو نگریدن
هدایتِ تو بر آنم کزین برآرد و زانم / به خویشتن نتوانم ز خویشتن برهیدن
دلا حجابِ کدورت مپوش در سرِ صورت / کزین قفس به ضرورت ببایدت بپریدن
به جز بهانه ندانی به جز فسانه نخوانی / چه سود چون نتوانی حدیثِ عشق شنیدن
اگر نه منکر راهی چرا حریصِ گناهی / ز حد گذشت نخواهی عنانِ فسق کشیدن
مگر که توبه پذیرد منزّهی که نمیرد / چو مرگ پای بگیرد چه سود دست گزیدن
ز جهل مست و خرابی هنوز مولعِ خوابی / چنین نجات نیابی ببایدت طلبیدن
چو آن کمال نداری که سر به عجز درآری / شرابِ شوق نزاری نه کارِ توست چشیدن
چو زخمِ خار تحمّل نمی‌کنی ز پیِ گل / مکن خروش چو بلبل میاز دست به چیدن


 شمارهٔ ۹۸۰

چه خوش باشد پس از هجران کشیدن / ملاقاتِ عزیزان بازدیدن
نباید شد به غربت تا نباید / سرِ دست از پشیمانی گزیدن
شرابِ تلخِ هجران ناگوارست / ولی ناچار می‌باید چشیدن
دلی دارم که بی‌آرامِ جانم / نمی‌یارد زمانی آرمیدن
دمی ساکن نمی‌گردد که در بر / ندارد هیچ کاری جز تپیدن
بلایِ عشق بس مبرم قضایی‌ست / به خیره با قضا نتوان چخیدن
ندارم راه ورویِ دیگر الّا / اجازت خواستن، رجعت گزیدن
نمی‌دانم که خواهد بهرِ الله / دمی در کوزه بختم دمیدن
نمی‌دانم به چشمِ استمالت / که خواهد جانب‌ ما بنگریدن
نزاری خوب رویان در کمین‌اند / امید از ایمنی باید بریدن
همان بیغوله‌ی عزلت گرفتن / همان بنشستن و دم در کشیدن


 شمارهٔ ۹۸۱

ز بامِ مسجد الأقصی مؤذّن / چو قامت گفت نتوان بود ساکن
به راحی کن دوایِ دردِ مخمور / که باشد صاف همچون روحِ مؤمن
غلط در وعده‌ی فردا نداری / مشبِّه نیستی ای یارِ موقن
جزا المحسنین برخوان و در ده / یکی را دَه دهد و الله محسن
به نامحرم مده حرمت نگهدار / امانت چون دهی بر دستِ خائن
علاجِ جهل اگر بقراط باشی / مکن بگذر ز علّت‌هایِ مزمن
موافق باش و از ضدّان حذر کن / که نبود ممتنع هرگز چو ممکن
من و تو هر دو مجبوریم و محکوم / نخوانده‌ستی که المقدور کاین
نخواهی خورد بیش از روزیِ خویش / چه خواهی کرد از انبار و خزاین
به پایِ خنب در می خانه بنشین / همینت بس ز ارکان و معادن
ز نام و ننگ بیرون آی و اینک / مقابیحت بدل شد با محاسن
مرا باری نمانده‌ست آرزویی / بدیدم آن چه می‌باید معاین
نشسته بر سرِ گنجینه‌ی خویش / اگر در بیرجندم ور به قاین
چه باک ار در خراباتی به ظاهر / چو در بیت اللهی دایم به باطن
نزاری بعد از این آزاد و فارغ / تویی و گنجِ‌فقر و کُنجِ ایمن


 شمارهٔ ۹۸۲

ای عشق می‌توانی بر کلّ و جزوِ ما زن / حاجاتِ ما روا کن فالی برین دعا زن
هم تو بنا نهادی هم تو تمام گردان / پس چون تمام کردی بر بدوِ انتها زن
ساقی ز پای منشین جامی به دستِ ما ده / ز آبِ حیات آتش در کلّه‌هایِ ما زن
چون باده در قنینه یعنی در آبگینه / از ما ببر غمِ دل با ما دمِ صفا زن
رطلی گران به ما ده دوری سبک بگردان / تا چرخ کج نگردد بانگی بر استوا زن
باری هوایِ ما کن ما را ز ما جدا کن / وآنگه به کینِ کینه بر بُن گهِ هوا زن
دعویِ استقامت با نفس منقطع کن / مسمارِ صلح از آن پس بر نعل ماجرا زن
از شش جهات بگذر با کاینات منگر / بر چاسویِ وحدت لبّیکِ بی‌ریا زن
از صدمه‌ی زلازل بر هم فکن جهان را / مغزِ زمین برآور بر تارکِ سما زن
جامِ وصال خواهی می‌کش خمارِ هجران / دست از مراد بگسل در دامنِ وفا زن
گر بایدت نزاری کز خود خلاص یابی / ناقوس‌بی‌نوایی بر بامِ انزوا زن


 شمارهٔ ۹۸۳

عاقله‌ی عقل چیست مظلمه‌ی مرد و زن / هم نفسِ عشق باش بیش دگر دم مزن
یک سخن ار بشنوی با تو بگویم درست / گر دمِ ما می‌زنی بر شکن از خویشتن
آنچه تو گویی محال و آن چه تو بینی خیال / شرک نباشد روا در صفت ذوالمنن
سوزن و جیبِ مسیح هست مثال صحیح / نتوان معراج کرد با دل و جان و بدن
خضرِ رهم باز داد بر لبِ آبِ حیات / زنده‌ی عشقم کنون فارغم از جان و تن
طالبِ‌نوحِ نجی باش ز بهرِ نجات / هر چه به کشتی رسی باز به دریا فکن
هر چه بماند ز تو نام و نشان جزو و کلّ / صورِ انا الحق بدم نوبتِ وحدت بزن
گر به ثباتِ‌نخست داری عزمِ‌درست / دنیی و دین مرد وار هر دو به هم در فکن
پیشِ نزاری مزن لافِ رسیدن به دوست / تا نرسی نیستی محرمِ سرّ و علن
پیش مکن همچو قَز جهلِ طبیعی حجاب / هرزه مشو در کفن فضله به خود بر متن


 شمارهٔ ۹۸۴

ای عشق پروریده تو را درکنارِ حسن / وی رسته سر و قدِّ تو بر جویبارِ حسن
ملکِ جمال بر تو مقرّر شود به حکم / گرپایْ مردِ لطف کنی دستْیارِ حسن
هم عاقبت وصال میّسر شود که شد / زان پس که حزن داشت به وصل انتظارِ حسن
با ما به حسنِ عهد وفا کن که روزگار / تا بنگری خراب کند روزِگار حسن
با تشنگان سوخته‌ی خود به شربتی / گو تا مضایقت نکند آبْ‌دارِ حسن
احسان کنند تا نشود حسن منقطع / کاحسان بود به وجهِ حَسَن یادگارِ حسن
مانع مشو نزاری شاهد پرست را / کو را قرار نیست مگر در جوار حسن
بر طرفِ گل‌سِتان جهان تا بود گلی / مشنو که از سرش برود خار خارِ حسن


 شمارهٔ ۹۸۵

گر بگویم که شد از نورِ تجلّی روشن / همه جای و جهت و بام و درِ کلبه‌ی من
که کند باور و با هر که بگویم بگوید / این چه حال است و محال این چه حدیث است و سخن
آفتاب آخر در زاویه‌ای چون گنجد / آفتابی که ضیا بخشِ‌زمین است و زمن
در و بامِ که و جا و جهت و زاویه چه / همه این بود و نه غیری همه جان و بود و نه تن
تا تو بیرون نروی خواجه درون ناید او / نتوان داشت دو ضد با هم در یک مسکن
یک نفس آمد و با من نفسی کرد روان / وان نفس هرگزم از سینه نیامد به دهن
این عجب قصه‌ی من در همه عالم شد فاش / باز ناگفته و دم نازده در سرّ‌و علن
هر زمان رنگی و بر آب زند بیش مرا / من چو واماندگان نیستم اندز یک فن
هر نفس خرقه به رنگِ‌دگرم می‌پوشد / اوست بر جامه و جان حاکم و بر شخص و بدن
من چو بگذاشته‌ام مصلحتِ خویش بدو / خواه گو توبه‌ی من بشکن و خواهی مشکن
نیک و بد پیشِ من و توست و گرنه زان‌جا / هرچه آید همه محمود بود جمله حسن
وقت پوشیدن رازست نزاری خاموش / پرده‌ی مصلحت از رویِ طبق بر مفکن
مگر این واقعه در خواب توان دید ار نه / توی نه‌ای مردِ مقامات چنین، لاف نزن


 شمارهٔ ۹۸۶

ای دلِ درمانده به حبس وطن / لافِ سرا پرده‌ی بالا مزن
ما و منِ توست حُجُب در میان / این حُجُباتِ من و ما برفکن
ورنی در قطعِ‌طریقِ کمال / نیست حجابی بتر از ما و من
دعویِ‌اخلاص و محبت مکن / پس چو مرایی به ریا جان مکن
یا برو و پس روی او مکن / یا کمِ جان گیر و برستی ز تن
یا به مقاماتِ محبت در آی / یا سرِ خود گیر و زما بر شکن
در رهِ اخلاص مبین کفر و دین / در صفِ عشّاق مبین مرد و زن
بوشِ عطا می‌کنی ای اصلِ‌بخل / لاف صفا می‌زنی ای دُردِ دَن
شخص ز همسایگی‌ات در عذاب / روح ز هم خانگی‌ات در محن
با که توان گفت که من سال و ماه / در چه عذابم ز دلِ خویشتن
مغز تهی کردم و رمز آشکار / هیچ نه سِر ماند به من نه عَلَن
آری اگر چند صدف شد تهی / کم نشود قیمتِ دُرّ عَدَن
قصّه چه گویم که به جان آمده‌ست / کار نزاری ز دلِ پر فتن


 شمارهٔ ۹۸۷

آخر ای ظالم خدا را یاد کن / بنده را بندِ غم آزاد کن
یا به مکتوبی روانم تازه‌دار / یا به پیغامی دلم را شاد کن
گر چه با دست این سخن در گوشِ تو / از دو زلفت حلقه‌ای برباد کن
آخرم روزی به شیرینی بپرس / وآنگهم واله‌تر از فرهاد کن
با تو یاری گفته بود از راهِ‌عجز / چاره‌ی این کُشته‌ی بی‌داد کن
گفته[ای] من از کجا او از کجا / هر که را دردی‌ست گو فریاد کن
یا طمع بگسل نزاری از وصال / یا دلی از آهن و فولاد کن


 شمارهٔ ۹۸۸

ای پیک مشتاقان بگو امشب بدان پیمان‌شکن / کز دوستانِ معتقد شوخی مکن دل بر مکن
مجنونِ‌کار افتاده را بندی نه از زنجیرِ زلف / یعقوبِ‌محنت دیده را بویی فرست از پیرهن
با خاطرش ده کای فلان این نیست شرطِ دوستی / یاران چنینی یاد آورند از مخلصانِ خویشتن
کاهی شدم من احتمال امکان ندارد بیش ازین / کوهِ‌غم است ندوهِ او بر خاطرِ این ممتحن
امّیدوارم کز وجود ایزد خلاصی بخشدم / وین شخصِ محنت دیده را زندان غم بر جانِ‌من
باری حجابِ‌پیرهن از جانِ من برداشتی / کز هر چه من بودن نماند الّا خیالی از بدن
با آن که خون شد کاشکی بردیده بگذشتی دلم / کز دل چنین افتاده‌ام همچون زبان در هر دهن
کردی نزاری عاقبت جان در سرِ مقصودِ دل / وین قصّه در آفاق شد افسانه‌ی هر انجمن


 شمارهٔ ۹۸۹

ماه رویا قصدِ جانِ مردمِ بی‌دل مکن / کار بر بی‌چارگانِ ممتحن مشکل مکن
روزگارِ عاشقان و بی‌دلان برهم زدی / توبه‌های زاهدان و صالحان باطل مکن
چشم را رخصت مده بر خونِ ناحق ریختن / زلف را دام از برایِ‌صیدِ بی‌حاصل مکن
دلبرِ پیمانشکن را عاقبت محمود نیست / در میانِ آن جماعت خویشتن داخل مکن
عشقت از من برد صبر و عقل و هوش و دین و دل / ترکِ این بی‌صبر و عقل و هوش و دین و دل مکن
خستگان را نوش‌دارو ده ز لب بی‌زهرِ چشم / بر کنارِ آبِ حیوان شربتِ قاتل مکن
دوش با من گفت ملّاحِ خرد کای بی‌خبر / آشنایی در محیطِ بحرِ بی‌ساحل میکن
بانگ بر من زد خیالِ دوست کای دشمن پرست / حشو می‌گوید خرد فرمانِ آن غافل مکن
یا به رغبت کن نزاری جورِ خوبان اختیار / یا به غفلت بر سرِ کویِ بلا منزل مکن


 شمارهٔ ۹۹۰

ای دل نمی‌گفتم تورا با عشق خود بینی مکن / آنجا که باشد نی‌شکر دعویِ شیرینی مکن
خاصیّتِ یاقوت و زر روشن کند نار و حَجَر / پس اعتمادِ دوستی تا یار نگزینی مکن
خود را به سمتِ ظالمی چون باز دادی وایِ‌تو / رحمت نخواهد کرد پی بیهوده مسکینی مکن
ای آنکه غیبت می‌کنی تشنیع بر ما می‌زنی / شرطِ مسلمانی‌ست این هیهات بی‌دینی مکن
در پایِ پیلِ سیرِ ما یکسان بود شاه و گدا / چون رخ درین ره راست رو رفتارِ فرزینی مکن
ما را نظرگاهی بود پوشیده با ماهی بود / زنهار دیگر پیشِ ما وصفِ بتِ چینی مکن
برنه نزاری هان و هان قفل خموشی بر دهان / القصه چون نامحرمان دیگر سخن چینی مکن


 شمارهٔ ۹۹۱

ای عشق تو در جان من از بدو کُن / جانا چنین بیگانگی با ما مکن
ما از الست آورده‌ایم این اتصال / اینجاست عشق تازه و عهد کُهُن
از ما اگر چه زلّتی صادر شود / تو بر مکن این اتصال از بیخ و بُن
در خون مسکینان مرو بی موجبی / بشنو خدا را از نزاری این سُخُن


 شمارهٔ ۹۹۲

ای دل حصارِ همّتِ مردان پناه کن / دنیا و دین به مرتبه تسلیمِ راه کن
تا طفلِ نفس خو کند از شیرِ حرص‌باز / پستانِ حرص و آز و هوا سر سیاه کن
آیینه است نفس و در او نقشِ آرزو / هر گه که پیشِ رویِ تو برخاست آه کن
عین الیقین معاینه دیدی بیار خاک / در دیده‌هایِ شرک و شک و اشتباه کن
مردانه باش و هم چو دگر جاهلان مساز / با گرگِ نفس یوسفِ دل را به چاه کن
تا در دریچه‌ی نظرت نگذرد خسی / یعقوب‌وار چشم جهان‌بین تباه کن
دل با خدای دار و به بتخانه راز گوی / در کعبه باش و قبله ز هر سو که خواه کن
در شش در ست نردِ حیاتت نزاریا / آخر به شش جهاتِ جهان در نگاه کن
بر جاهِ‌این جهانِ جهنده چه اعتماد / چاهِ بلاست جاهِ جهان ترکِ جاه کن


 شمارهٔ ۹۹۳

گر هیچ می‌توانی ما را حمایتی کن / پیوندِ جانِ خود را با ما عنایتی کن
گر می‌توان که دستم گیری و در پذیری / بسیار مزد باشد اندک رعایتی کن
یک شب بیا زمانی برگوی داستانی / تا خود سر چه داری آخر حکایتی کن
واجب کند ترحم بر بنده‌ی مقصر / پندی، نصیحتی ده شکری، شکایتی کن
اول عزیز کردی آخر مدار خوارم / هم خود بنا نهادی هم خود کفایتی کن
با ما مگو که زر کو آن تنگِ پر شکر کو / از گفته‌ی نزاری بنشین روایتی کن


 شمارهٔ ۹۹۴

با پای لطف نگارا به کوی ما گذری کن / به چشم رحم خدا را به سوی ما نظری کن
ببخش بر رخ چون کهربا و اشک چو لعلم / از آن دو بُسَّد شیرین نصیبِ ما شکری کن
به غمزه گوی که آخر نصیب بی‌گنهی ده / به بوسه گوی که آخر دوای بی‌بصری کن
به غمزه‌ی تو جزین التماس شرط نباشد / به ما چو برنگری گو به ناز وانگری کن
از آن وفور کرامت که رسم لطف تو باشد / برای مزد خدا را نثار ما قدری کن
به یک کرشمه که کردی دل از برم بربودی / بیا و باز رهانم، به قصدِ جان دگری کن
به شرح بر سرِ خاکم نویس قصه دردم / به یادگار در افواهِ عاشقان سمری کن
نزاریان به حضر چون دوای درد ندانی / مکش جفا ز رقیبان دگر برو سفری کن


 شمارهٔ ۹۹۵

گر هیچ می‌توانی ای دل گزارشی کن / با حامیِ عنایت ما را سپارشی کن
تنها نشین ندارد از عمر هیچ لذت / در بار هر دو عالم ترتیب گردشی کن
مملو شده‌ست طبعت از لقمه‌ی مخالف / از ریزه‌ی محبت خود را جوارشی کن
خواهی که از من و ما یک ره خلاص‌یابی / از خویشتن برون آ جهدی و کوششی کن
حامی کار ما شو یک‌باره یار ما شو / میدان شده‌ست خالی برخیز چالشی کن
تیغ ظهور برکش آفاق کن مسلّم / شاهانه لشکری کش مردانه جنبشی کن
یک رنگ شو نزاری در باز هر چه داری / بر آستان مردان بنشین و پوزشی کن
در کنجِ خویش ساکن بنشین و همچو مردان / از خاک کعبه فرشی وز سنگ بالشی کن


 شمارهٔ ۹۹۶

ای قامتِ تو قیامتِ من / قدِّ تو شکسته قامتِ من
با سروِ روانِ قامتِ تو / ساکن نشود قیامتِ من
مشنو که ز قامتِ تو دیگر / ممکن شود استقامتِ من
معنیِ بلا بلند بالاست / بالای تو و سلامتِ‌من
هر عمر که بی تو بگذرانم / هیهات زهی ندامتِ من
انصاف درین که حیف بوده‌ست / جز بر در تو اقامتِ من
هم می‌برمش به رغبت ار چه / باری‌ست گران ملامتِ من
علّامه شدم به عشق بازی / شرمِ علّم و علامت من
شکرانه چه می‌دهی نزاری / اندر عوضِ غرامت من
رسوای جهان شوی تو هم نیز / زنهار کن از کرامتِ من


 شمارهٔ ۹۹۷

آبِ‌روی خود ببردم در میانِ انجمن / از چه از من راست بشنو از دلِ بی‌خویشتن
هر زمانم بر سر آمد صد بلا از دستِ دل / ای مسلمانان خدا را همّتی در کارِ من
یار بر من آستین افشان چو سروِ بوستان / من لگدکوبِ جفایِ حلق چون صحنِ چمن
مرحبا با من عرق چینش چه معجز می‌کند / آنکه با یعقوب کرد از بویِ یوسف پیرهن
قارنِ صف در نکرده‌ست آن که چشمش می‌کند / در مصافِ دلبری از مژّه‌هایِ پرشکن
صبرِ من از غمزه‌ی او می‌گریزد هم چنانک / در مقاماتِ وغا افراسیاب از تهمْتن
طاقتِ کوپالِ‌هیجا و چو من بی‌چاره‌ای / احتمالِ ورطه‌ی هجران ندارد ممتحن
چون کند مجنون ز مکرِ نوفل و دیگر حبیب / بایدش ناچاره شد با ضدِّ لیلی تیغ زن
دوست را با دوست باید بود در خوف و رجا / یار را با یار باید بود در سرّ و عَلَن
اعتراضِ عاقلان بر عشق مجنون شرط نیست / ای ملامتگر حجاب از چشمِ خودبین برفکن
یا برو بنشین نزاری چون خردمندان به طوع / یا مرو دنباله‌ی چشمانِ‌ مستِ پرفتن
یا تحمّل کردنِ جورِ خطا بینان به طبع / یا حذر کردن ز چشم و زلفِ خوبانِ‌ختن


 شمارهٔ ۹۹۸

کُنج خراباتِ عشق، جای من و گنجِ من / خواه زمان بر زمین، خواه زمین بر زمن
ملکِ قناعت بود، سلطنتی معنوی / سلطنتی بی‌فتور، مملکتی بی‌فتن
از همه جنسم به سر، وز همه نوعم گریز / الّا از جامِ می، الّا از جانِ‌ دّن
خونِ دلم می‌خورد، چند خورم خونِ رز / من شده در خونِ او، او شده در خونِ من
مایه‌ی نفع است و ضرّ دایه‌ی عقل و جنون / راحتِ جان است و روح آفتِ مغز و بدن
می‌نهد و می‌کند فعلِ بد و نیک فاش / قاعده‌ی صلح و جنگ خاصیتِ مرد و زن
هم‌نفسان را به لطف خسته‌دلان را به طبع / کرده به دم چون مسیح پرورشِ جان و تن
عربده خو را به قهر بی‌هده گو را به جبر / کرده به نیشِ زبان زهرِ غضب در دهن
هست نفاق و وفاق هر دو درو مجتمع / مشرک اگر نیستی هر دو به هم برشکن
شرک حریفِ بدست نیک بپرهیز ازو / اصلِ خلاف است و شر از بُن و بیخ‌اش بکن
بشنو اگر عاقلی پندِ نزاری برو / هم‌نفسِ راح باش با دگران دم مزن


 شمارهٔ ۹۹۹

هر شب از ایوان به کیوان بگذرد فریادِ من / هر زمان در موجِ خون افتد دلِ ناشادِ من
یا رب از من هیچ یاد آورد آنک از نزدِ‌ او / تا برفتم یک نفس هرگز نرفت از یاد من
جور هجران می‌کشم بر بویِ‌ آن کز وصلِ‌ او / باز بستاند شبی دیگر زمانه دادِ من
عشق هر بارِ دگر بر من اساسی می‌نهاد / آمده‌ست این بار تا بر هم زند بنیادِ من
با خردمندان اگر الفت ندارم باک نیست / عشق بر من عرضه کرد اوّل قدم استادِ من
زین کمندم حالیا باری خلاصی روی نیست / محکم افتاده‌ست قیدِ خاطرِ آزادِ من
در نمی‌گنجد نزاری خانه بگرفته‌ست دوست / رخت گو بیرون بر از کنجِ خیال آبادِ من


 شمارهٔ ۱۰۰۰

مرا جانانه‌ای باید که باشد غم گسارِ من / میانِ نازکش باشد همه شب در کنارِ من
چه خوش باشد دل آرامی که چون از خواب برخیزد / به غمزه چشمِ مستِ او کند دفعِ خمار من
اگر باشد قیامت باشد اللّهمَّ ارزُقنا / همین از بخت و دولت چشم دارد انتظارِ من
ندارم هیچ باقی در جهان جز مونسِ‌ساقی / گزیرم نیست از یاری همین است اضطرارِ من
طمع ببریده‌ام الّا ز روحِ روح‌بخشیِ می / که هم او زنده می‌دارد دلِ امّیدوارِ من
جوانی رفت و در پیری به حسرت باز می‌گویم / دریغا روزگارِ من دریغا روزگارِ من
همین دردِ دلی و زاریی و مختصر نامی / دگر چیزی نمی‌دانم که ماند یادگارِ من
عجب دارم اگر رونق پذیرد باز بازارم / چو بر هم زد به کلّی شحنه‌ی تقدیر کارِ من
سر انگشتِ‌پشیمانی گزیدن سود کی دارد؟ / چو بیرون شد زمامِ دل ز دستِ اختیارِ من
ز فرطِ تشنگی دارم دلی پر آتش حسرت / که خرسندی نمی‌آرد حدیثِ آب‌دارِ من
سخن جز بر ولا گفتن نزاری مشتبه باشد / چو می‌گویی مگو جز بر مدارِ استیارِ من
غرض دانی چه دانم زین نصیحت حسبِ حال خود / که دُرّ عقل بیرون شد ز عِقدِ اقتدار من


 شمارهٔ ۱۰۰۱

ای بخت اگر حامی شوی سعیی کنی در کار من / باشد که هم یاری کند روزی دلِ نایار من
از جان چه دارم یک رمق وز دل چه گویم یک نفس / آه از دلِ بی جان من وای از دلِ بی‌کارِ من
آری نزاری خوانده‌ای الصبر مفتاح‌الفرج / هم عاقبت سودی کند نالیدنِ اَسحار من


 شمارهٔ ۱۰۰۲

اگر دست واگیری از کارِ من / نماند زمن جز من ای یارِ من
مگر هم تو رحمت کنی ورنه پس / چه خیزد ز گفتار و کردار‌ِ من
سرم را به دستِ عنایت بپوش / مگر از عدم برکشی خارِ من
اگر گردِ عالم بگردانی ا‌َم / به جز کویِ تو نیست هنجارِ من
تو بیرون بر از من مرا زآن که نیست / سفر کردن از خویشتن کارِ من
به جز روی تو نیست محرابِ دل / به جز نامِ تو نیست تکرار من
مکن سرگرانی که تدبیر نیست / به بازویِ عقل سبک‌سار من
نه آخر نزاریِ زارِ توم / ببخشای بر ناله ی زارِ من
به چشمانِ مستت که با غمزگان / بگو تا نجویند آزارِ من


 شمارهٔ ۱۰۰۳

ای که ندانی که چیست حالِ من و یارِ من / بیش ملامت مکن غافلی از کارِ من
چند بطون و ظهور عاشق و عینِ حضور / منتظران را وقوف نیست بر اسرارِ من
از من و از خود مگو کز شرفِ یار من / نیست ملک را مجال در حرمِ یار من
مملکتِ جان و دل وقفِ غم‌ش کرده‌ام / عشق گواهی دهد بر خط و اقرارِ من
عشق مرا هرکسی تهمتِ دیگر نهد / بی‌خبر از من که چیست شیوه و هنجارِ من
با که توان گفت باز آن‌چه مرا کشف شد / زآن که نیارد کسی طاقتِ گفتارِ من
گر شود آگه که چیست در دلِ پر آتشم / جامه بسوزد چو پوست بر بدنِ زارِ من
هرکس از آن‌جا که اوست می‌نهدم تهمتی / هرچه بتر گو بگو کم غم و تیمارِ من
حاسدِ شوریده بخت گر غرضی می‌کند / نیست تفاوت مرا گو بکن انکارِ من
طرفه نباشد که خام عیب نزاری کند / سوخته داند که چیست آتش هموارِ من


 شمارهٔ ۱۰۰۴

حذر کن ز آهِ جهان‌گیرِ من / که ناگه خورد بر هدف تیرِ من
نترسی که روزی به درد آورد / دلِ نازکت آهِ شب‌گیرِ من
منم آن که آهش لقب می‌نهند / جهانی بسوزد ز تأثیرِ من
ملامت مکن بر من از بی‌خودی / که ایزد چنین کرد تقدیرِ من
دل هر که دیوانۀ زلفِ توست / گرفتار باشد به زنجیرِ من
مگر از تو باشد قبولیّتی / وگرنه محال است تدبیرِ من
نه آخر نزاریِ زار تو‌ام / ببخشای بر نالۀ زیرِ من
عذابی شدیدست هجران‌ِ تو / خطایی عظیم است تأخیرِ من


 شمارهٔ ۱۰۰۵

یا رب آزاد کن مرا از من / برهانم ز دستِ آهرمن
فرحی از شمامۀ رضوان / فرجی از زمانۀ ریمن
تا شوم ایمن از خطا و زَلَل / تا شوم فارغ از زمین و زمن
هرکه پرسد ز واحد القهَار / هم تو او را جواب ده که به من
بیش زین ره مده که برخیزد / این همه ما و من زما و زمن
نظری کن که بشکفد بی‌خار / گلِ امّیدِ ما ز طرفِ چمن
پیره‌زن می‌برد کلاوه و هست / قدرِ یوسف برون ز حدِّ یمن
ما سبک‌بار و او گران‌کاوین / ما روان‌ بی‌پناه و او ذوالمن
دست‌گیرا به فضلِ خویش بپوش / بر سرِ سیِّئاتِ ما دامن
به خودش خوان ز خود نزاری را / بیش از ایینش مدار با دشمن


 شمارهٔ ۱۰۰۶

تا از برِ من رفتی رفته‌ست قرار از من / زارم چو میانِ تو ای‌کرده کنار از من
گر تو نکنی محوم از آینۀ خاطر / کس در دو جهان دیگر گو یاد میار از من
گو عقل درین حالت تشنیع مزن باری / یا پای درین ره نه یا دست بدار از من
گر بی‌خودییی کردم آشفته چنین باشد / تو شرطِ بزرگی را خرده مشمار از من
من بلبلِ مشتاقم شوریدۀ گل‌رویی / مشنو که برآید دم بی‌نالۀ زار [از] من
من بر سر راه‌ِ تو با چشمِ دُر افشانم / تشریفِ وصال از تو ترتیبِ نثار از من
گر وعده نمی‌دادی وصل تو نزاری را / هجر تو برآوری یک‌باره دمار از من


 شمارهٔ ۱۰۰۷

الغیاث از هم‌نشینان خیال‌آمیزی من / شادی رویِ سحرخیزان شب‌خون‌ریزِ من
بی‌ دل‌آرامی که هر دم بر کفم جا می‌نهد / بیش آرامی نگیرد طبعِ شورانگیزِ من
جان‌ِ شیرین بر دهان می‌آیدم فرهادوار / مالک‌ِ موت است اگر باورکنی پرویزِ من
هم چو شیرین در هوای خسرو از بس اشتیاق / بر براق آسمان دارد سبق شبدیزِ من
چون همه اسبابِ عیش و کام‌رانی در وی است / گوشۀ باغ گریزآباد بس تبریزِ من
کس نمی‌داند نزاری از کجا افتاده است / شور در عالم ز نوکِ خامۀ سرتیزِ من
در عذاب‌ِ دوزخم بی‌دوست می‌دانم که نیست / جز شبِ هجران به نسبت روزِ رستاخیرِ من
داد خواهم خواست از بی‌دادِ خوبان روزِ حشر / در قیامت دامنِ یارست دست‌آویزِ من


 شمارهٔ ۱۰۰۸

مرا که دوست تو باشی نترسم از دشمن / اگر جهان به سرآید من و تو و تو و من
من و تو شرک بود آن تویی نه من غلطم / ز رویِ لطف بپوشی برین خطا دامن
بکش مرا تو بمان تا من از میان بروم / به خونِ من نه دیت بر تو واجب و نه ثمن
به منزلی که تو باشی مرا چه راهِ نزول / که در مقامِ ملایک نگنجد آهرمن
محبتّی که ز تو در درون سینۀ ماست / نگنجد از رهِ انصاف در زمین و زمن
به عهدِ حسنِ تو شد اهلِ راز را معلوم / که هر که جز تو پرستید لات بود و وَثَن
بهارِ عمر چو بگذشت و روزگارِ نشاط / چنان بود که به هنگامِ برگ‌ریز چمن
نزاریا چه کنی چاره نیست جز تسلیم / چو سیل بر بُنه افتاد و برق در خرمن
مرا برفت به غرب ز دست دامنِ دل / کنار ارمن و گُرجم چه گُرج و چه ارمن


 شمارهٔ ۱۰۰۹

جانِ من و عقلِ من و هوشِ من / هر سه به یک ره شده فرتوشِ من
صاعقۀ عشق درآمد بسوخت / خوابِ من وخوردِ من و توشِ من
بر رهِ امید و ندای نجات / چند بود چشمِ من و گوشِ من
ساقیِ خم خانۀ وحدت کجاست / تا بنهد بر کفِ من نوشِ من
تا نکند دوست نظر ضایع است / سعیِ من و جهدِ من و کوشِ من
آه که نتوان به کسی باز گفت / زآن که ببرده‌است زمن هوشِ من
سروِ روانی که نگنجد ز قدر / در همه عالم نه در آغوشِ من
قدرِ من امروز چه دانی که قدر / باز ندانی ز شبِ دوشِ من
عیبِ نزاری چه کنی کاین عَلَم / عشق ز مبداء زده بر دوشِ من


 شمارهٔ ۱۰۱۰

ای سرِ کویِ تو منزل گَهِ آسایشِ من / خجل از مصقلۀ جودِ تو آرایشِ من
همه امید به بخشودن و بخشیدنِ توست / فضلِ تو کم نکند حصّه ی بخشایشِ من
هم رضایِ تو خلاصم دهد از آتشِ قهر / بس بود رحمت تو بوته ی پالایش من
پیشِ طوفانِ قیامت چه محل خواهد داشت / در دیوار عبادت ز گل اندایش من
تا دلیلِ کرمت هادی بختم نشود / ره به مقصد نبرد مرحله پیمایشِ من
کار تقدیرِ تو دارد من و امید به تو / تا چه آید زمن و کاهش و افزایشِ من
زاریِ زارِ نزاریِ ستم فرسوده / تو شنو ورنه که دارد غمِ فرسایش من


 شمارهٔ ۱۰۱۱

کس ندارد خبر از واقعه ی مشکل من / حاصلی نیست ز اندیشه ی بی حاصل من
دشمنی نیست مرا از دل دیوانه بتر / هر زمان واقعه ای با سرم آرد دل من
می کشد یارم و خشنودم ازیرا که مرا / طمعی نیست ز جان کندن بر باطل من
این غزل گو بنمایید به صاحب فتوی / تا نخواهد به شریعت دیت از قاتل من
می روم بی خبر از خویشتن و مشکل آنک / کس ندارد خبر از واقعه ی مشکل من
بوی خون جگر سوخته آید تا حشر / از زمینی که در آن راه بود منزل من
از که یاری طلبم در که گریزم چه کنم / جز غم دوست کسی نیست دگر قابل من
هیچ دل در همه آفاق جهان از خوبان / طاقت جور نیارد که دل غافل من
دشمن جان نزاری دل بی عافیت است / راست گویی دل من نیست ز آب گل من


 شمارهٔ ۱۰۱۲

ماه من ای سرو سیم اندام من / از دهانت کی برآید کام من
رحم کن ای زندگانی رحم کن / بر دل بی صبر بی آرام من
تا به شیرینی برآمد نام تو / تلخ شد فرهاد وار ایام من
هر چه دیدم سرو قدت می فتد / لرزه هم چون بید بر اندام من
بت پرستی گرچه در اسلام نیست / شهره شد در بت پرستی نام من
عضو عضو یار من هریک بتیست / وای من بر من زین همه اصنام من
من اگر چه صید او گشتم ولیک / او عجب مرغیست اندر دام من
گو مباش از ملک صبحم تا به شام / روی و موی اوست صبح و شام من
قبله ی جان نزاری روی اوست / من خم عشاقم و او جام من


 شمارهٔ ۱۰۱۳

باد صبا هر نفس تازه کند جان من / کز نفسش می دمد بوی گلستان من
بس که به سر بر زدم دست به زاری نماند / بلبل شوریده را طاقت دستان من
فصل ریاحین و من حبس به زندان تن / جلوه کنان در چمن سرو خرامان من
رای سفر زد مرا عقل به دیوانگی / ای که سرآسیمه باد عقل خطادان من
زود هلاکم کند درد جدایی که عشق / بازنگیرد چنین دست ز دامان من
جامه درم تا به روز هر شب و هر بامداد / تازه غمی برکُند سر زگریبان من
شعله زند بر اثیر آتش هجران دوست / دود برآرد ز سر سینه ی سوزان من
عیش و نشاط و طرب جمله فراموش کرد / زین همه محنت که دید خوی تن آسان من
جمع نباشد دلم خواب نیابد سرم / تا نکند دیده باز بخت پریشان من
آه نزاری بسوخت پرده ی ناموس و صبر / فاش نکرد ای دریغ قصه ی پنهان من


 شمارهٔ ۱۰۱۴

ای عشق تو از بدو کن در جان من / چشمی فکن بر دیده ی گریه گریان من
یک دم قدم بهر عیادت رنجه کن / شوری برآر از کلبه ی احزان من
تا مرده ای زنده کند احسان تو / یا روضه ای دیگر شود زندان من
در خون جانم بی گنه رفتن که چه / زنهار قصد جان مکن ای جان من
بدنامیی باشد که عاشق می کشی / بشنو نصیحت از من ای جانان من
از تو نمی دارم دریغ این نیم جان / زیرا که هم درد تو شد درمان من
هرچ آن نماید با تو از من آن تویی / با من همان گو هیچ دیگر زآن من
جانا به جانت کز پی جور و جفا / بی موجبی بر هم مزن پیمان من
باشد که بر من عاقبت رحم آوری / خشمت نگردد موجب خذلان من
بر لفظت ار نام نزاری بگذرد / دشواری هجران شود آسان من


 شمارهٔ ۱۰۱۵

صحبت اهل دلی و جاه من و جان من / گوشه ی ویرانه ای ملک سلیمان من
پای خم و دردیی کوثر و طوبای من / عافیت و گلخنی باغ و گلستان من
ساغر جمشید وقت پاشنه ی کفش من / خم چه ی نمرود عهد کوزه ی برخوان من
چند شوی در جوال بس که شنیدی محال / خیز بیا گو ببین معجز و برهان من
هم چو سلیمان شدم حاکم دیو و پری / نفس مسلط چو شد تابع فرمان من
پیش نزاری شدم عشق بیاموختم / تا به هزیمت برفت عقل خطادان من


 شمارهٔ ۱۰۱۶

الغیاث ای دوستان از درد بی درمان من / خود نمی بخشاید آخر هیچ دل بر جان من
هم عفا الله غم که گر صد مصلحت دارد دمی / نیست غایب هرگز از بیغوله احزان من
عاقلان بر من ملامت می کنند آری ولیک / چون کنم با دل که کمتر می کند فرمان من
مردم آگه نیست از تاویل روز رستخیز / من بگویم چیست آن شب های بی پایان من
دل کبابی بود و اکنون خون شده در دامنم / می چکاند قطره قطره چشم خون افشان من
تن حصیر نفت آلوده ست و آتش در میان / هم سر از جایی برآرد آتش پنهان من
دوست میدارم که را آن را کز اول بسته اند / با شکنج حلقه های زلف او پیمان من
بعد ازین دل در ضلالت می رود یعنی که شد / زلف او استغفرالله العظیم ایمان من
دل به زاری خون شد و جانم به خواری می برد / بر نزاری رحمتی کن آخر ای جانان من


 شمارهٔ ۱۰۱۷

گواه است بر درد پنهان من / دل و چشم بریان و گریان من
کنارم غدیری شود هر صباح / ز چشمان سیلاب باران من
به جانت که مردم ز هجران تو / چه گویم دگر آخر ای جان من
به بوی تو زنده ست مسکین تو / نسیمی فرست ای گلستان من
اگر بی خودی می کنم عفو کن / که دل نیست در تحت فرمان من
دلم بی پریشانیت جمع نیست / خوشا روزگار پریشان من
تو دانی که ایمان من کفر تست / نداند کسی رمز پنهان من
اگر کفر ظلمت بود پس چراست / مقامات زلف تو ایمان من
نشاید نزاری چنین مبتلا / به دود و تو فارغ ز درمان من


 شمارهٔ ۱۰۱۸

اگر ز دوستی اوست خلق دشمن من / رواست گو همه عالم مباش جز دشمن
مواصلت نشود منقطع به خوف و خطر / مخالفت نکند معتقد به سرّ و علن
نشان دوستی دوستان صادق چیست / فدای حضرت جانان شدن به جان و به تن
اگر بدین که من آزادم از صلاح و فساد / ستون عرش بخواهد شکست گو بشکن
چه کرده ام که بزاری اهل معنی نیست / فکنده ام همه اغلال صورت از گردن
نه مشرکم همه از لاشریک له زنهار / بُد او یگانه و آن گه من و تو و تو و من
بدان که فایده از خویشتن شناسی چیست / همین که تو همه هیچی و هیچ لاف مزن
وصول وحدت و کثرت به هم معاذالله / من و تو شرک بود در برابر ذوالمن
تو هیچ منمای از خود که زیرکان دانند / که گنج را نبود جز به کنج ها مسکن
ضمیر من نه محل نتایج سوداست / که دختری ست چو مریم به روح آبستن
سفینه های نزاری کدام بحر عمیق / مرصّعات جواهر کدام دُرِّ عَدَن
غلام همت آنم که از کفی خاشاک / کم است در نظر رغبتش زمین و زمن


 شمارهٔ ۱۰۱۹

کو شیفته ای کجاست چون من / بر باد فراق داده خزمن
بگذاشته جان و تن معطل / بی جان چه کنم کجا برم تن
بی جان چه کند سفر ، مجویید / چیزی که کسی نیافت از من
در کوره ی آتش جدایی / نی من که چو موم گردد آهن
با دل گفتم که پرده راز / یکباره ز روی بر میفکن
گفت این چه حکایت است رفتم / من هم چو تو نیستم تو جان کن
من گرد دهان دوست گردم / نی هم جو توام به کام دشمن
می گرد به گرد سر چو گردن / از طوق وفا کشید گردن
ای نور دو دیده ی نزاری / بی روی تو نیست دیده روشن
فریاد رسم ز هجر فریاد / مگذار چنینم آخر ای جَن


 شمارهٔ ۱۰۲۰

هر لحظه هدهدی ز سبا میرسد به من / بوی خوش از نسیم صبا می رسد به من
یعنی که از زبان صبا از بنفشه زار / پیغام سرو بسته قبا می رسد به من
این باد روح بخش که جان تازه می کند / از رایحات نشو و نما می رسد به من
روحی ست معنوی که به تایید کردگار / از عالم قبول دعا می رسد به من
گه گه به من رسد اثری از جمال غیب / تا من بگویمت که چرا می رسد به من
خود از میان برون شده باشم در آن زمان / از نور غیب کشف غطا می رسد به من
پیداست حد مکتسب من که تا کجاست / این منزلت به وجه عطا می رسد به من
کی بشنود سیاه دل این سر سر به مهر / کآب خضر ز عین بقا می رسد به من
دارم هوای سدره نشینان کزان هوا / هر صبح دم هزار صفا می رسد به من
از اختران چرخ به من میرسد ندا / بنگر که آن ندا ز کجا می رسد به من
حاشا مکن نزاری و با مدعی بگو / کز ساکنان سدره ندا می رسد به من
آری قبول دارم و تسلیم کرده ام / هر چند کآن به حکم قضا میرسد به من


 شمارهٔ ۱۰۲۱

گر به گوشت برسد درد من و زاری من / زحمت آید مگرت بر شب بیداری من
به تو ام ره ندهد بی تو نمی یارم بود / از گران جانی بخت است سبک ساری من
من ترا دارم و بی تو نتوان داشت مرا / جاودانیست در این قید گرفتاری من
صفت لیلی و مجنون که شنیدی بنگر / تا بدان حسن کسی هست و بدین زاری من
من از آن جام نخوردم که به خود بازآیم / عقل ازین پس نبرد راه به هشیاری من
تو نه آنی که من از تو طمع این دارم / که قدم رنجه کنی از پی دلداری من
می کنم صبر و جفا می کشم و می گویم / یادت آید مگر از دوستی و یاری من
روزگار دل بی خویشتنم بر هم زد / تا چه می خواست فراقت ز دل آزاری من
خود نگویی که نزاری چو ز حد در گذرد / بر در شاه بنالد ز ستمگاری من


 شمارهٔ ۱۰۲۲

بیا و دیده ی پر خون ما بین / نظر گاه دل مجنون ما بین
هنوز از ساحل دریای دردی / درون آی و دل پرخون ما بین
گرت از صبغت الله رنگ باید / درآی از دیر و بوقلمون ما بین
عجایب دیده ای بسیار ازین پیش / بیا و صنعت اکنون ما بین
فلک را با بزرگی و بلندی / به چشم معرفت ما دون ما بین
چه می دانی تو رمز آفرینش / بیا و سر کاف و نون ما بین
دو عالم مست ازین یک ذره عشق اند / مجال عشق روز افزون ما بین
مسیح از یک نفس چندان شرف یافت / کمال قدرت افسون ما بین
برون از منزل چون و چرا شو / چو رفتی وحدت بی چون ما بین
نزاری گفتمت با خویش منگر / که می گوید کسی بیرون ما بین


 شمارهٔ ۱۰۲۳

ای ز بهشت بی خبر رونق نو بهار بین / رونق نو بهار چه جنت آشکار بین
مریم باغ حامله عیسی غنچه در چمن / مرده زنده دیده ای معجز نوبهار بین
بید کشیده از میان تیغ چو آب و لاله را / از رگ دیده خون دل ریخته در کنار بین
سوسن صد زبان نگر برگ شکوفه در دهن / نرگس شوخ چشم را بر لب جویبار بین
در بر خار غنچه را دختر حامله نگر / بر لب جو بنفشه را مادر سوگوار بین
ار صدف چمن نگر صورت آفتاب و پس / بر سر سبزه زان صدف لولوی تر نثار بین
فاخته از فراز سرو آمده در سخن نگر / بلبل گل پرست بر گل شده بی قرار بین
رغبت ار به بوستان نیست به گور خانه رو / بازگشای دیده را در نگر اعتبار بین
محتسب دغا نگر بی خبر ست گو بیا / بر کف صوفی صفا باده ی خوش گوار بین
روز نو و می کهن روزه کدام و توبه چه / مفتی شهر گو بیا تایب روزه دار بین
در عمل طرب گران معنی ساحری نگر / در قدح معاشران آتش آبدار بین
بربط عیش دیگران ساخته زهره طرب / ناله من چو زیر چنگ از رگ سینه زار بین
مایه ی زندگانیم رفته و در فراق او / بر سر ره دو چشم من باز بمانده زار بین
گر چه خلاف قول خود کرد شکسته خاطرم / رغم مرا و خصم را عهد من استوار بین
دیده تو نزاریا بر تو حجاب می شود / کج نظری ز توست بی دیده به روی یار بین


 شمارهٔ ۱۰۲۴

گوشه چشم پر خمارش بین / سر دستان پر نگارش بین
خط سبز زمردین نگرش / سر دندان آبدارش بین
نرگس مست دل رباش نگر / لب لعل شکر نثارش بین
در خم زلف مشک افشانش / نیفه نافه تتارش بین
سرو سیمین برش نگر عمدا / بر سر سرو لاله زارش بین
گل نسرین عارضش دیدی / نوک مژگان هم چو خارش بین
از میانش مگو نزاری باز / گو میان بی میان کنارش بین


 شمارهٔ ۱۰۲۵

مجنون در لیلی زد فرهاد در شیرین / اینجا سخنی دیدم همچون شکر شیرین
کو زیدی و شاووری کز روی جوان مردی / گوید سخن لیلی آرد خبر شیرین
خسرو ز سر نخوت مغرور کله داری / فرهاد به جان بسته بر جان کمر شیرین
آبشخور اگر آرد بیرون ز صفاهانم / این بار فرود آیم بر خاک در شیرین
با آن که شود بی شک در خون من بی دل / هیهات اگر افتد بر من گذر شیرین
با من به ترش رویی گو تلخ مگو حاسد / گر شور کنم شاید اندر نظر شیرین
تلخ است چنان عیشی ای دوست که لاتسأل / وقت است نزاری را رفتن به سر شیرین
تا عشق برون آرد از سر هوست یارا / اوقات نزاری خوان چند از سمر شیرین


 شمارهٔ ۱۰۲۶

ترش گرفته دو ابرو و لب چنان شیرین / به خشم سر که میامیز بر عسل چندین
بیا و لب به لبم بر نه و دلم دریاب / که جز چنین نتوان داد درد را تسکین
در آی و خانه بیارای و وقت ما خوش کن / شراب کی بستان و زمانکی بنشین
به لطف باز طلب دوستان مخلص را / ببایدت غم یاران بخورد بهتر از این
زکات حسن ترا هیچ وجه دیگر نیست / درآی ای که به دست آوری دل غم گین
ز حسن تو چه کم آید گر التفات کنی / بیا که حسن ترا نیست حاجت تحسین
مرا وصال تو حالی اگر شود حاصل / مهم تر ست ز وعده و وعید حورالعین
کسی که طلعت زیبای تو تفرّج کرد / بدین قیاس بداند که چیست خلد برین
دل شکسته دلان گر نگاه خواهی داشت / شکسته تر نبود از نزاری مسکین


 شمارهٔ ۱۰۲۷

چون کنم برگ شکیبایی ندارم بیش ازین / یار شد در پرده و بر زد مرا بر در چنین
محرم رازی نه و یاری که پیغامی برد / من چنین بی یار محرم چند باشم بیش ازین
آدمم محروم از فردوس بیرون رانده یی / ای اگر خود را ببینم باز در خلدِ برین
دلبرا یک نکته بشنو از من و گر این سخن / راست می گویم بده انصاف این راز حزین
می توانی دست مسکینی گرفتن سر مپیچ / می توانی مهر ورزیدن منه بنیاد کین
چند باشم با فراقت هم رکاب و هم عنان / چند باشم با خیالت هم وثاق و هم نشین
با چو تو جانانه ای نبود عجب انصاف را / گر حسودم در عقب باشد رقیبم در کمین
دل ستان و دلنواز و دل ربای و دلفریب / چون تو معشوقی که دارد در همه روی زمین
کیست تا گوید به صاحب شُنعتِ ناقص وجود / هرزگویی هرزه کاری هرزه لافی هرزه چین
همچو مجنونی دگر در مسکرات الوجدِ نجد / گر ندید ستی بیا مسکین نزاری را ببین


 شمارهٔ ۱۰۲۸

ایّها الخمّار مخموریم و رنجور و حزین / کی روا باشد بگو بگذاشتن ما را چنین
ما غریبانیم و افتاده به سر وقت شما / با غریبان اهل معنی بهترک باشند ازین
رسم و آیینی دگر باشد به هر جای دگر / پیش ما روشن کنید آیین و رسم این زمین
قابض خم خانه رهبان است یا رضوان خلد / دافع غم آب انگورست یا ماءِ معین
پیش ما باری بود ماءِمعین آب عنب / نزد ما باری بود خم خانه فردوس برین
من مرید شیخ دهقانم که پیر می کده ست / آفرین بر رنج پرور دست دهقان آفرین
مردِ دهقان را یکی درده بود فردا جزا / از کلام الله نخوانده ستی جزاأ المحسنین
راست گویم کز کدامین طایفه شاکرترم / دوست دارم میهمان تازه روی خوش نشین
تنگ دل با خوش نشین چون زهر باشد با عسل / خوش نشین در حلقه صاحب دلان باشد نگین
حالیا باری شراب و شاهد این جا حاصل است / نسیه بگذاریم تا موعود شیر و انگبین
داد از می بستدیم و کفر و دین در باختیم / در مقامر خانه ی توحید با روح الامین
ما به قلاشی و رندی در جهان افسانه ایم / کرده ایم از دیرگه با مفلسان عهدی چنین
کو جوان مردی که گوید محتسب را کای فضول / ترک ما گیر و مکن بر خویشتن تهمت یقین
می خوری تنها می و تشنیع بر ما می زنی / آینه بردار پیش روی و عیبِ خود ببین
چون به دل در غارت و تاراج مال مردمی / فرض کن کز خاک طاعت بر نمی داری جبین
بر نزاری تا به کی تزویر خواهی بست و زور / عاقبت هم بر تو عزرائیل بگشاید کمین


 شمارهٔ ۱۰۲۹

دوش مرا گفت عقل از سر رای زرین / کای پسر احباب را بر دو جهان بر گزین
جز دم ایشان مزن جز درِ ایشان مرو / جز دل ایشان مجوی جز رخِ ایشان مبین
بس ز وجود و عدم تا به کی از کیف و کم / خیز برون نه قدم از صفتِ کفر و دین
گر قدم جان نهی در ره اخلاص شان / در قدمت آسمان پست شود چون زمین
عزم فلک باشدت مجلس ایشان طلب / خلد برین بایدت در صف ایشان نشین
جام محبت بگیر از کف ساقی بنوش / اینت شراب طهور در نظر حور عین
در طلب زندگی باز نمایی مگر / از قدح عارفان چشمه ماءِ معین
روی بگردان ز خود راهِ بقا پیش گیر / روی ندارد به حق راهِ بقا جز چنین
جان نزاری فدا در قدم دوستان / در روشِ عشق نیست مرتبه ای بیش از این


 شمارهٔ ۱۰۳۰

عشق با هر کس که گردد هم نشین / هم ز کفر آزاد ماند هم ز دین
کفر و دین بگذار و صورت محو کن / مردِ عاشق را نه آن باشد نه این
کی رسی بر آسمان شوق عشق / نا شده در پای سربازان زمین
از درون خانه آگه کی شود / تابرون باشی ز در چون زو فرین
تا نیابی در حریم عشق راه / کی بود علم الیقین عین الیقین
چند باشی هم چو سیم قلب خوار / چارسو در بند زر هم چون نگین
دامن از بی حاصلی درکش خوشی / پس به آزادی بر افشان آستین
ذوق درویشی نمی دانی چه سود / زهر درویشان نه خوش تر ز انگبین
زین بساط بی بقا برخیز زود / بعد از آن بر مسند باقی نشین
هر چه می خواهی برای دوست خواه / هر چه می بینی برای دوست بین
از ولایت دوستی حشمت طلب / ور تجمّل دشمنی عزلت گزین
ور قلندر شیوه ای یکسان شمر / جور و عدل و صلح و جنگ و مهر و کین
یا زن ِ زن باش رو یا مرد مرد / گه چنان تا چند باشی گه چنین
چون سخن دیوانه وارست ایمنم / از گزند نکته گیر و حرف چین
بر فلک هر لحظه تحسین می کنند / آفرین باد ای نزاری آفرین


 شمارهٔ ۱۰۳۱

خوش است آن دو چشمِ مخمور و خوش آن دو زلفِ مشکین / خوش است آن لبان باریک و خوش آن دهانِ شیرین
خوش است آن بر و بنا گوش و میانِ طاق ابرو / خوش است آن بن دو بازو و سرو دو دستِ سیمین
عجب از کسی بمانم که بدید و خواهد اکنون / که دگر جهان ببیند به دو دیده جهان‌بین
به حیاتِ اهل معنی که تصوّرم نبندد / چو تو صوتی که باشد به نگارخانۀ چین
به هر امتحان که خواهی بکن التماسِ خدمت / که گرم به کفر گویی که برو بگردم از دین
به قیاس احتیاجم نبود به صورِ محشر / ز لحد برآورم سر چو تو بگذری به بالین
تو اگر چه پادشاهی نظری به کِهتران کن / که بزرگ‌زادگان را هنرست شرطِ تمکین
نه نزاری فضولی که به مرگ خود نمیری / به تو پیش ازین بگفتم پسِ کارِ خویش بنشین
چو مگس دو دست بر سر بنشسته در برابر / که نمی‌دهند شکّر به تو شوربخت شیرین


 شمارهٔ ۱۰۳۲

به جفا دست برآورد و کمر بست به کین / چه کنم دستِ وفا بر نتوان بست چنین
یار بدخو و ملامت ز پس و دشمن پیش / غفرالله که دارد سر و کاری به ازین
سرو قدّی که روان تازه کند چون طوبا / ماه‌رویی که بد و فخر کند حورالعین
چون بود ماهِ چنان خاصه بود آهو چشم / چون بود سروِ روان خاصه بود کوه سرین
زهره طبعی که اگر گردش رقص‌ش بیند / دف بیندازد و بر خاک نهد زهره جبین
زهره گر بر ورقِ صفحۀ رویم بیند / اشکِ من عِقد بنا گوش کند چون پروین
دلِ مسکینِ مرا بیند و رحمت نکند / سنگ باشد که ترحم نکند بر مسکین
شب‌روان بر سرِ کویش همه شب در گل پای / بس که خونابِ سرم خاکِ درش کرده عجین
نالۀ زارِ نزاری نرسیده‌ست بدو / که به سنگ ار برسد موم شود زیرِ نگین
سخنم گر نرسیده‌ست بدو بس عجب است / چون بود آن که به گوشش نرسد دُرِّ ثمین
گر سکندر همه آفاق به شمشیر گرفت / زور و زر بودش و مال و سپه و رای رزین
نیست چندان عجب است این ز نزاریِ فقیر / که مسلّم به سخن کرد همه رویِ زمین


 شمارهٔ ۱۰۳۳

گر بدانی که من از عشقِ که‌ام زار چنین / نکنی بر منِ دل‌سوخته انکار چنین
تو ندانی که مرا با که سر و کار افتاد / که برفته‌ست دل و دستِ من از کار چنین
نه که من رسمِ محبّت به جهان آوردم / کاین همه ولوله برخاست به یک‌بار چنین
تا نیفکند مژه بخیۀ اشکم بر روی / عشقِ من فاش نشد بر سرِ بازار چنین
با صبا گفتم اگر هیچ مجالت باشد / گو مرا ضایع و محروم بمگذار چنین
تو به جامِ می و عشرت شده مشغول چنان / من به دستِ غم و اندوه گرفتار چنین
آخر ای اهل نشست از سببی خالی نیست / که ز من دل‌بر برخاسته بیزار چنین
هیچ‌ افسرده ندارد غمِ من تا گوید / چون به سر می‌بری ای سوخته بی‌یار چنین
از نزاری‌ِ به زاری همه بیزار شدند / که چرا عاشقِ بی‌وقت شدی زار چنین


 شمارهٔ ۱۰۳۴

بی‌دوست این منم که به سر می‌برم چنین / جان می‌کنم به هرزه و خون می‌خورم چنین
در تنگ‌نایِ غارتِ عشق اوفتاده‌ام / زین ورطۀ مخاطره کی بگذرم چنین
امّیدِ واثق است که از لطفِ بی‌دریغ / در دستِ غم رها نکند داورم چنین
هم لطفِ او کند مگر از روی مرحمت / دفعِ بلا که می‌گذرد بر سرم چنین
هر روز دل به واقعه‌ ای مبتلا بود / مادام تا به چشمِ خرد بنگرم چنین
دل می‌برند و هیچ غم من نمی‌خورند / افسون همی‌ کنندم و دم می‌خورم چنین
مسکین نزاری از دلِ خود رأی در بلاست / دشمن به عزِّ و ناز چه می‌پرورم چنین


 شمارهٔ ۱۰۳۵

ای که دلم ز دست شد جانِ شما که هم‌چنین / یک‌ نفسی دگر مرو بهرِ خدا که هم‌چنین
من به وفایِ عهدِ تو خورده قسم که هم‌چنان / تو به هلاکِ جانِ من داده رضا که هم‌چنین
چند که جهد می‌کنم تا تو ستیز کم کنی / هجرِ تو بیش می‌کند قصدِ جفا که هم‌چنین
هر که بدید روی تو مهر بدید هر زمان / مه ز جسد برآورد وا اسفا که هم‌چنین
هر که بپرسدت که از لاله بنفشه چون دمد / باور اگر نباشدش خط بنما که هم‌چنین
در عجب آمدش که چون مه به زمین کند نزول / از در خانه ناگهان مست درآ که هم‌چنین
گوی به سروِ بوستان کز قدِ من خجل شوی / ور ز تو بر رسد که چون خیز به پا که هم‌چنین
ور بچخد که با فلان عهد چه‌گونه کرده‌ای / پیش کن از سرِ کرم دستِ وفا که هم‌چنین
گر ز خطِ تو سرکشم باش به خونِ من بحل / بر خطِ من زمانه گو باش گوا که هم‌چنین
هیچ غمت مباد اگر مرد نزاری از غمت / من به عذاب لایقم باش هلا که هم‌چنین
خاکِ درِ ترا به چشم آب دهم به مهرِ دل / بویِ وفا دمد به حشر از گِلِ ما که هم‌چنین


 شمارهٔ ۱۰۳۶

ای که از مکرِ عدو بر خویش می‌پیچی چنین / نصِّ قرآن گوش کن والله خیرالماکرین
تا شوی از مکرِ دشمن ایمن از خود دور باش / هیچ دیگر نیست إلّا او جز او چیزی مبین
از سرِ سر بایدت اول قدم برخاستن / تا توانی بود با کرّوبیان خلوت‌نشین
شاید ار تضمین کنم بیتی موافق از حکیم / «کز ملک بر همّت او آفرین باد آفرین»
بگذرد از سدرۀ اعلا به قدر و مرتبت / «هر که را ملکِ قناعت شد مسلّم بر زمین»
مرد تا در تحتِ فرمانِ دلِ ناقص بود / کی تواند زد به هم بر خیر و شرّ و کفر و دین
رو به خود چیزی مدان چیزی مبین یک‌باره شو / محوِ مطلق تا شود علم‌الیقین عین‌الیقین
گر به تسلیم و رضا از خویش بیرون آمدی / اینک ای فرزند هین بر شو به فردوسِ برین
ور برون کردی ز سر سودایِ خمر و آز و حرص / اینک ای بابا بیا بستان ز ما ماءِ معین
اعتماد ار می‌کنی بر فضلِ مولا کن که نیست / چون توکّل در جهان حصن حصین سدّ متین
از میانِ حلقۀ مردان چو حلقه بر دری / تا تو باشی چارسو در بند زر هم‌چون نگین
مسکرات ‌الوجد می‌خوان تا نزاری گویدت / چیست خلد و کوثر و شیر و شراب و انگبین


 شمارهٔ ۱۰۳۷

مستم از اقداحِ مالا مالِ تو / وز شرابِ کشفِ وجد و حالِ تو
نیست ما را نسبتی با عقل و نفس / زآن که هر مرغی ندارد بالِ تو
گرچه عقل و نفسِ ما در عینِ عشق / هم سلامان است و هم ابسالِ تو
عقل و نفس و جسم و جان آماده‌اند / منتظر بر عزمِ استقبالِ تو
تا بر افتد کفر و دین و ما و من / آرزومندم به استیصالِ تو
بر تو هرگز من نمی‌خواهم بدل / هم تو باشی هم تویی اَبدالِ تو
چون منی را خود به بازارِ قبول / بر نیارد قیمتی دلّالِ تو
آسمان گر بر زمین افتد چه باک / چون بود ثابت قدم حمّالِ تو
در جوارِ عشق سدّی محکم است / گو جهان بر هم زند زلزالِ تو
بگذرانم وادیِ وهم و خیال / گر برون آیم به استدلالِ تو
با نزاری گفتم ای شوریده‌سر / با که گویم فصلی از احوالِ تو
گفت ای عقل از ملامت تا به کی / چند از این بی‌هوده قیل و قالِ تو


 شمارهٔ ۱۰۳۸

رفتی و یک نفس نرفت از نظرم خیالِ تو / بی‌خبرم ز خود ولی با خبرم ز حالِ تو
جانِ به لب رسیده را در قدمِ صبا کشم / گربه من آورد شبی مژدۀ اتّصالِ تو
مهرِ تو بر که افکنم بوی تو از که بشنوم / هم به خیالِ رویِ تو کیست دگر همالِ تو
یار به هیچ داستان نیست به اعتبارِ من / سرو به هیچ بوستان نیست به اعتدالِ تو
آیتِ صبحِ قدرتی پرتوِ نورِ عزّتی / عقل از آن نمی‌رسد در صفتِ کمالِ تو
عینِ صفا کجا بدی در دلِ مهربان من / گرنه ز مهرِ آسمان فیض دهد جمالِ تو
گردن صد هزار دل قیدِ جمال کرده‌اند / حلقۀ دام زلفِ تو دانۀ دام خالِ تو
جز به نسیمِ وصلِ تو نیست امیدِ زندگی / واسطۀ حیات شد رایحۀ شمالِ تو
شیفتگی و بی‌خودی چون نکنم که عقلِ من / تا بچشد جرعه‌ ای نیست شد از زلالِ تو
بس که به روزگارها قصّه تو نزاریا / نقل سفینه‌ها کنند از پی انتقالِ تو


 شمارهٔ ۱۰۳۹

کارم از دست بشد دستِ من و دامنِ تو / گر نداری سرِ من خونِ و گردنِ تو
اندک اندک ز سرم دستِ وفا باز مگیر / ورنه مشهور کنم رسمِ جفا کردنِ تو
دلِ چون مومِ مرا از تفِ هجران مگداز / تا شکایت نکنم از دلِ چون آهنِ تو
رحم کن بر دلِ چون آتشِ من تا نزند / برقِ احداث چنین صاعقه در خرمنِ تو
جز به زاری چو زر و زور ندارم چه کنم / چون درآیم به سرِ پنجۀ شیرافکنِ تو
دُردی درد فرو می‌برم و می‌دانم / که به هرکس نرسد جامِ زلال از دَنِ تو
دستِ من کی به سرِ زلفِ درازِ تو رسد / که صبا هم به ادب گردد پیرامن تو
زهره خواهد که به گیسویِ معنبر هر روز / خاکِ آن کوی بروبد که بود مسکنِ تو
هر سحر تازه حیاتی به نزاری بخشد / هر نسیمی که برد باد ز پیراهن تو


 شمارهٔ ۱۰۴۰

بادِ صبا بر گرفت بویِ عرق چینِ تو / نافۀ مشکِ تتار نیفۀ پرچینِ تو
کاش که من باد می تا چو صبا هر سحر / راه گذر یابمی بر سرِ بالین تو
بادِ صبا نرم‌نرم گه‌گه از آن می‌وزد / تا ننشیند غبار بر گلِ نسرین تو
غیرتِ سرو و سمن قامت و سیمای تو / رشکِ ختا و ختن نافۀ مشکینِ تو
صفحه رویم شود از قطراتِ مژه / راست مرّصع چنانک خوشۀ پروینِ تو
آفتِ عقل است و هوش غمزۀ خون ریزِ تو / راحت جان است و دل لعلِ دُر آگین تو
بس که نویسند باز تجربه را عاشقان / از ورقِ روزگار مهرِ من و کینِ تو
عاقبت از شورِ من هیچ نشد حاصلی / نیست نصیبم مگر از لبِ شیرینِ تو
خونِ نزاری مریز تا به کی آخر ستیز / گرچه انصاف و داد نیست در آیینِ تو


 شمارهٔ ۱۰۴۱

باز مرا مست کرد بویِ عرق چینِ تو / در سرم افتاد شور ز آن لبِ شیرینِ تو
عنبرِ زلفِ تو برد رونقِ مشکِ ختا / قاعدۀ نو نهاد طرّه پر چینِ تو
نافۀ آهویِ چین خشک شد از رشکِ آنک / هم چو بلورِ ترست نافۀ سیمینِ تو
بستر و بالینِ من نیست به جز خاک و خشت / رقص‌کنان هندوان بر گلِ نسرین تو
گر دُرر چشم من جمع کند جوهری / باز نداند کس از خوشۀ پروین تو
حسن و جمال و جلال این همه داری و لیک / رسمِ وفا پروری نیست در آیین تو
شد دلِ تنگم خراب نی غلطم خونِ ناب / راست بگویم ز چه از دلِ سنگینِ تو
عیب نزاری کنی گر کند آشفتگی / شیفته می‌داردش بویِ عرق چین‌ِ تو


 شمارهٔ ۱۰۴۲

دل‌برا در آرزویِ رویِ شهر آرایِ تو / عمر من بگذشت و من نگذشتم از سودایِ تو
گر مرا آن دست رس باشد که بادِ صبح را / دامنت بگرفتمی افتادمی در پایِ تو
بر گذرگاهِ تو می‌خواهم که در خاکم نهند / تا مگر بر خاکم افتد سایۀ بالای تو
بیش ازین طاقت نمی‌آرم بکن درمانِ من / زانک خونم می‌خورد هجرانِ دردافزایِ تو
مرحمت کن در هلاکِ جانِ من چندین مکوش / گر فراق این است حاجت نیست استیلایِ تو
جز ترا ره نیست در خلوت سرایِ جانِ من / خود محال است این که بنشیند کسی بر جایِ تو
از خیالت پرس اگرچه بر تو خود پوشیده نیست / تا به فرصت عرضه دارد حالِ من بر رأیِ تو
غرق شد در بحرِ عشقت چون نزاری سد هزار / خود نزاری چیست کم‌تر قطره از دریایِ تو


 شمارهٔ ۱۰۴۳

ای به تو آرزویِ من بیش‌تر از جفایِ تو / سر برود ولی ز سر کم نشود هوایِ تو
دشمن و دوست گو بکن هر غرضی که ممکن است / جور همه جهانیان من بکشم برای تو
باقی‌ِ عمر بر درت سر بنهم به بندگی / نا کسم ار نُطُق زنم مختلفِ رضایِ تو
مونسِ من خیالِ تو دولتِ من وصالِ تو / قبلۀ من جمالِ تو کعبۀ من سرایِ تو
از درِ تو کجا روم آری اگر ترا کسی / هست به جای من مرا نیست کسی به جایِ تو
بر سرِ آب و آتشم از دل و دیده رحم کن / بادِ نفاق در سرم نیست به خاکِ پایِ تو
ظاهر اگر نمی‌کنی میل به دوستیِ من / روشنیی به خاطرم می‌رسد از صفایِ تو
دست به دوستی زدم از تو مدد به همّتی / حاجتِ من برآید از معجزۀ دعایِ تو
گفت نزاریا بکش بارِ جفا که عاقبت / شاخ امید بر دهد از اثرِ وفایِ تو


 شمارهٔ ۱۰۴۴

آخر ای دوست کجایی که چنانم بی‌تو / که سر از پای و شب از روز ندانم بی‌تو
اشتباهی بنماند که تویی هستی من / چون که از هستیِ خود نیست گمانم بی‌تو
نه همان بلبلِ دیوانۀ عشقم یارب / که چنین بسته لب و گنگ‌زبانم بی‌تو
مُهرِ پیمان تو بر دیده و دل بنهادم / خاک در چشمِ دل و دیده فشانم بی‌تو
تا به خدمت نرسم باز نبینم رویت / کافرم گر نفسی خوش‌گذرانم بی‌تو
چه عجب گر تو شبی زنده گذاری بی‌من / عجب آن روز که من زنده بمانم بی‌تو
شفقتی کن که دلم بر سرِ پا منتظرست / مرحمت کن که روان است روانم بی‌تو
ناتوانم چه کنم بی تو نمی‌یارم بود / چند گویم نتوانم نتوانم بی‌تو
هم به امّیدِ تو خواهم که بماند جانم / که نه از مرگ بتر صحبتِ جانم بی‌تو
از صبا پرس شبی حالِ نزاریِ نزار / تا نشانی دهد از نام و نشانم بی‌تو


 شمارهٔ ۱۰۴۵

دریغ آن همه امّیدِ من به یاریِ تو / دریغ آن همه اخلاص و دوستاری تو
کجا شد آن همه پیوند و مهربانی‌ها / کجا شد آن همه سوگند و جان‌سپاری تو
همان نیی که شبان در فراقِ من تا روز / به آسمان برسیدی خروش و زاری تو
همان نیی که جهانی به رشک ما بودند / هم از محبّت من هم ز دوست‌داریِ تو
غریب نیست جنون از دلِ فضولیِ من / شگفت نیست فریب از زبانِ جاری تو
عزیز بودم چون نورِ دیده در همه چشم / چو خاکِ ره شدم اکنون به سعیِ خواریِ تو
جزایِ خدمتِ من بود و شرطِ عهد و وفا / خدایِ تو بدهادم ز حق‌گزاری تو
مرا ز رویِ تو باری بسی خجالت‌هاست / نه از گناهِ خود امّا ز شرم‌ساریِ تو
روا بود که برون آورم دل از سینه / به پیش سگ فکنم از ستیزه‌کاری تو
وگر حدیث کنم خود دلت به درد آید / که در چه غصّه جگر می‌خورد نزاریِ تو


 شمارهٔ ۱۰۴۶

ای دلِ سوداییِ من چند ز رعناییِ تو / آفتِ بد نامیِ من غایتِ رسواییِ تو
مشعله بر سر کردی فتنه برون آوردی / یادِ جگرخواریِ من در غمِ تنهاییِ تو
بهره‌نخواهی بردن غرّه نخواهم گشتن / تو ز سبک‌باریِ من من ز شکیباییِ تو
صبر کنم تا چه شود کارِ فرو بستۀ من / هم بگشاید روزی تعبیه‌آراییِ تو
گشت ز بی‌دادیِ تو طاقتِ من طاق‌شده / عمرِ گران‌مایۀ من در سر خودرأییِ تو
چند تحمّل کردم تا ز جفا در گذری / صاف نشد با دلِ من خاطرِ هرجاییِ تو
کیست نزاری که کند با چو تویی دل‌بازی / گرچه چو او هست بسی واله و شیدایی تو


 شمارهٔ ۱۰۴۷

ماییم و نیم جان و جهانی و نیم‌جو / جان از برایِ می که ستاند زما گرو
ای یار اگر نداری طاقت گریز کن / چون از مصافِ عشق برآمد غریو و غو
میدانِ عشق و معرکۀ عشق و زخم‌ِ عشق / گر هیچت اختیار بود در میان مرو
گر برگِ جای دوست نداری و راه‌ِ دوست / در تنگ‌نایِ عشق سرِ خویش گیر و دو
ما با حواریانِ سماوات در گویم / اینک نهاده‌ایم به دعوی قدم به گو
طوبا به چشمِ وهم مصوّر کند خطیب / بی‌چاره سیاه می‌طلبد از نهالِ نو
گر سیر شد ز مؤعظۀ عاقلان دلت / تذکیرِ عاشقانه بیا و ز من شنو
إلّا به پای‌مردیِ جبریلِ پای‌مرد / بر طاقِ آسمان نتوانند بست خو
در کیشِ عاشقان برافکنده عقل و حکم / در پیشِ آفتاب جهان‌تاب تیغ و ضو
در کشت‌زارِ عالمِ دنیا نزاریا / إلّا به داسِ همّتِ مردان مکن درو
خواهی بهشتِ عدن بگویم ترا عیان / از حلقۀ ولایتِ عدنان برون مشو


 شمارهٔ ۱۰۴۸

به دادخواه زِ دستِ تو می‌روم سویِ اردو / مگر خلاص دهندم ز پای مالِ غم تو
به آن امید که یرغوچیانِ حضرتِ اعلا / به حکم یاسه روانت در آورند به یرغو
به خیره چند کُشی بی‌گناه خلقِ جهان را / به تیرِ غمزه ی خون‌ریز از آن کمانِ دو ابرو
من از ولایت اینجوی پادشاهِ جهانم / خراب شد ز دو هندویِ تو ولایت اینجو
شد از دو چشمِ سیه کارِ تو خراب جهانی / جهان چنین نگذارد کسی به دستِ دو هندو
چو عرضه داشت کنم هیچ اشتباه ندارم / که دادِ من بستاند از آن دو غمزۀ جادو
اگر چنان که نترسی ز بازخواست ندانم / چه عادت است که داری زهی سرشت و زهی خو
و گر به صلح‌گرایی و از خدای بترسی / صفا خلاف برانگیزد از میانۀ هر دو
مکن ستیزه مکن بیش با نزاریِ مسکین / خموش چند بود خاصه ناطق است و سخن‌گو


 شمارهٔ ۱۰۴۹

ندانم آفتاب است آن اگر رو / کمندِ عنبرین است آن اگر مو
به چین بفرست تا کاسد شود مشک / نسیمی از عرق‌چینِ سمن بو
خروجِ زنگیانِ چین زلفت / به حسن‌آبادِ رویت از همه سو
خطایی بود کاستیلا گرفتند / چنین بر ملکِ رویت خیلِ هندو
دلم پیرامنِ آن چشمۀ نوش / نمی‌گردد ز پیش‌ِ چشمِ جادو
ز پیشِ غمزه ی چشمِ تو برخاست / فرود آمد خوشی بر طاقِ ابرو
به چشمت اشکِ من خوارست چون شد / گشاده از دُرِ دندانت لؤلو
مرو با عشق در میدان به بازی / که با او بر نیاید کس به بازو
ز من ای یارِ آهو چشم مگریز / نه هم بالینِ مجنون بود آهو
اگر از ما گناهی رفت توبه / به الطافِ تو مطموعیم و مرجو
بزرگان از سرِ حسنِ عقیدت / گنه‌داران بسی کردند معفو
سری دارم فدایِ آستانت / به پایِ خود نخواهم رفت ازین کو
نزاری گر دلت بیمارِ عشق است / درین دارالشفاء در دست دارو


 شمارهٔ ۱۰۵۰

ای چون قدت نخاسته در جوی‌بار سرو / نارُسته چون تو در چمن روزگار سرو
سروِ پیاده در چمنِ باغ دیده‌اید / چون تو چمن ندید و نبیند سوار سرو
ناممکن است و ممتنع این خود که هم چو تو / صیدِ دل ملوک کند در شکار سرو
بر سرو سیب نبود و شفتالوی و انار / بر سروِ تست هر سه زهی باردار سرو
هرگز نداشته‌ست زنخدانِ هم‌چو سیب / هرگز نداشته‌ست ز خونِ انار سرو
شیرین‌ترست بوسۀ تو از نباتِ مصر / هرگز نباتِ مصر کی آورد بار سرو
هیچِ دگر مگیر که دیده‌ست در جهان / نسرین‌بر و بنفشه‌خط و گل‌عذار سرو
بگرفت هم‌چو لاله ز جان جامِ مُل به دست / بنشست هم‌چو خرمنِ گل در کنار سرو
دارد قبایِ سبز و ندارد برِ چو سیم / همواره ز آن خجل بود و شرم‌سار سرو
سرسبز و تازه‌روی بود در خزان از آن / می‌زیبدش که فخر کند بر چنار سرو
گر دعویِ ثبات کند دارد این قدم / با گرم و سرد ساخته مردانه‌وار سرو
بر راستی قامت چالاک و چست‌ِ دوست / این‌جا ردیف کرد نزاریِ زار سرو


 شمارهٔ ۱۰۵۱

بیا که جانِ منی جانِ من بیا بمرو / مکن به کامِ رقیبان مکن مرا بمرو
اگر رضایِ تو در کشتنِ من است بکش / رضا رضایِ تو دارم بدین رضا بمرو
به هر قفا که دهی شاکرم هلا باز آی / به هر جفا که کنی راضی ام بیا بمرو
به سوزِ سینه ی من مبتلا شوی بنشین / روا مدار بترس آخر از خدا بمرو
اگر به مصلحت از دستِ من بخواهی رفت / به رغمِ مدّعیان از سرِ وفا بمرو
هر آن جفا که ز بیگانه می رود بر من / رواست گو ز دلم داغِ آشنا بمرو
گر از سرِ تو برفت آن که دست گیرت بود / تو باری از سرِ پیمان نزاریا بمرو


 شمارهٔ ۱۰۵۲

گر شبکی نشستمی با بُتِ خویش رو به رو / وه که چه عیش کردمی تازه به تازه نو به نو
گه لبکش مزیدمی گه زنخش گزیدمی / گه گلِ وصل چیدمی رنگ به رنگ بو به بو
گه شکرش ربودمی گه کمرش گشودمی / گاه ز وصل سودمی سینه به سینه رو به رو
هم چو قدش ندیده ام سرو به هیچ بوستان / گر چه بسی بگشته ام باغ به باغ جو به جو
چند ترا طلب کنم خانه به خانه در به در / چند گریزی از برم کوچه به کوچه کو به کو


 شمارهٔ ۱۰۵۳

خوش است بر لبِ قلزم نشسته در باکو / به یادِ رویِ تو ساغر به دست امّا کو
شرابِ راوق و آوازِ چنگ و ضربِ اصول / من و تو و دو حریفِ دگر دریغا کو
به کامِ دل ز فلک داد عیش بستانیم / به یک صبوح ولی مجلسی مهیّا کو
چه چاره کردم و دریا نمی شود مغلوب / که در کشم به دمی کشتیِ چو دریا کو
شدم نزار چو سوزن در انتظارِ خلاص / سری ز رشتۀ این انتظار پیدا کو
ز هر مراد توان بهره برگرفت به صبر / بلی به صبر ولی خاطر شکیبا کو
اگر ثباتِ قدم را به خویشتن داری / دلی به کار شود، دل کجاست ما را کو
سیاه شد جگرم بس که خویشتن دیدم / ز خویشتن بَسَم آخر دلِ مصفّا کو
به نقدِ وقت قناعت کنم که «اَین الوقت» / گذشت دی و نزاری امیدِ فردا کو


 شمارهٔ ۱۰۵۴

بادِ بهار می وزد بادۀ خوش گوار کو / بویِ بنفشه می دَمَد ساقیِ گل عذار کو
پردۀ نام و ننگِ من در سرِ بانگِ چنگ شد / تا رگِ چنگ برکشد مطربِ پرده دار کو
تنگ و سبویِ باز بین دیگِ سه پایه واطلب / هر چه بود ز بیش و کم ماحضری بیار کو
هم به کنارم افکند کشتیِ می ز بحرِ غم / تا به میان در افکنم کشتیِ می کنار کو
نقدِ حیات صرف شد در سرِ نسیه ای مگر / تا به مرادِ دل رسد مهلتِ روزگار کو
نقدِ حیات مختصر در سرِ انتظار شد / حاصلِ یک نظر مرا زین همه انتظار کو
جان و دلم فدایِ او هر دو جهان برایِ او / یک دلِ باخبر کجا یک قدم استوار کو
باغ و سرا و بوستان اسب و قبا و سیم و زر / دولت و عزّت و شرف این همه هست یار کو
گفت پدر نزاریا بیش مده ز دست دل / گفتمش ای پدر مرا بیش و کم اختیار کو
گر چه ز کُنجِ عافیت باز برون نیامدی / با تو قرار داده ام لیک مرا قرار کو


 شمارهٔ ۱۰۵۵

برآوردند طوفان از جهان دیوان سلیمان کو / ز سحرِ سامری پر شد همه آفاق ثعبان کو
طبیبان عاجز و مضطر فرو ماندند از این علّت / بلی دردِ فراوان هست اندک مایه درمان کو
زبان با دل چو نبود راست، ایمان کی بود صادق / شهادت گوی بسیارند امّا اهلِ ایمان کو
تو دعوی می کنی با من که من در عالم رتبت / مطیع حکم سلطانم و لیکن حکمِ سلطان کو
اگر من با تو برگویم که حجّت نیست بی فرمان / تو خواهی گفت اگر از حکمِ سلطان است فرمان کو
منت گویم که کشفی می رود در عالمِ باطن / تو خواهی حجّت آوردن که حجّت کیست برهان کو
مسلمانی اگر گویم به تسلیم است خواهی گفت / درست است این سخن آری مقرّر شد مسلمان کو
مرا الزام خواهی کرد بر شرطِ مسلمانی / سخن خود با سخن دان است امّا آن سخن دان کو
نزاری پیشِ پا بنگر مگو اسرار پنهانی / سخن خود با سخن دان است سخن دانی چو سلمان کو


 شمارهٔ ۱۰۵۶

من به جان آمده ام راه سویِ جانان کو / سخت است دشوار طریقی ست رهی آسان کو
کوره ی سینه پرِ آتشِ هجران دارم / درد دیرینه ی ما را دمِ آن درمان کو
وصل خود عاقبت الامر به ما بازآید / مرد برخاستن قاعده ی هجران کو
بر محبّت چه دلیلی ست فدا کردنِ جان / عید درکیشِ قدیم است ولی قربان کو
هر کسی را به سرِ خود سر و سامانی هست / سر و سامانِ منِ بی سرو سامان کو
من برانداختۀ عشقم و در باخته پاک / هر چه آن بودم خود هیچ نبودم آن کو
ای نزاری مکن از عالمِ تسلیم غلوّ / گر مسلّم شده ای مرتبۀ سلمان کو
در پریشانی اگر مجتمعی مردی مرد / استقامت ز کجا خاصه درین دوران کو


 شمارهٔ ۱۰۵۷

آخر ای راحت جان دردِ دلِ ما بشنو / امشب از بهرِ خدا مرحمتی کن بمرو
امشبی باش که فردا به تو تسلیم کنم / جان و دل هر دو به دستِ تو نهادیم گرو
هم چنین کُنجِ من آراسته می دار چو گنج / هر کجا شمع بود خانه نباشد بی ضو
گر نخواهی برِ ما بود و بخواهی رفتن / وایِ من بر تو هلاکِ منِ مسکین به دو جو
هیچ اگر داشته بودی خبر از عالمِ عشق / قصدِ جان دادن فرهاد نکردی خسرو
برفکن برقع و بنمای رخ از مشرقِ بام / تا مهِ نو سوی مغرب سرِ خود گیرد و دو
داغ حسرت حبشی وار فتد بر رخِ شان / بر ختن گر فتد از عکسِ خیالت پرتو
بر هوایِ سرِ کویِ تو فدا کردم جان / به دو جو بر من اگر معتقدم هیچ به جو
قدحی ده به من و زنده ی جاویدم کن / معنی چشمه ی حیوان چه بود زاده ی مو
گو درآیند به سرپنجه ی من بدگویان / که نزاری ننهد پای به سستی درگو


 شمارهٔ ۱۰۵۸

آخر ای راحتِ جان دردِ دلِ ما بشنو / سخنی چند از این بی دلِ شیدا بشنو
سر چه می پیچی و گردن چه کشی از تسلیم / طرفه پندی دهمت بی غرض از ما بشنو
گوش بگشای ولی چشم ز نادیده ببند / هر چه ز آن جا به تو گویند از این جا بشنو
تا نگویند ندانی و چو گفتند خموش / حرف سربسته به الفاظ معمّا بشنو
یک زمانی برِ ما آی و علی رغمِ رقیب / اگرت هست حدیثی دو سه پروا بشنو
زان مفرّح که ز یاقوتِ لبت ساخته اند / دل بیمارِ مرا هست مداوا بشنو
چشم دارم که مرا دل دهی و گوش کنی / زاریِ زار مرا بهرِ خدا را بشنو
گر چه از دستِ من ای دوست فراغت داری / نکته ای هست ازین عاشقِ تنها بشنو
ناله ی مرغ که شب گیر به گوش تو رسد / همه پیغام نزاری ست نگارا بشنو


 شمارهٔ ۱۰۵۹

ما می رویم و با تو نکرده وداعِ راه / جان بر دهان رسیده و بسته دهان ز آه
نه رویِ آن که پشت کنم بر دیارِ دوست / نه چشمِ آن که دیده کند در کسی نگاه
از دیده ی دو در دُرری می کنم نثار / وز دوده ی جگر ورقی می کنم سیاه
تا من کجا روم به که نالم ز دردِ دل / کاری چنان مشوّش و حالی چنین تباه
ناچار اگر به عزمِ سفر بسته ام کمر / ناکام اگر به عادتِ لشکر نهم کلاه
گو میرِ لشکر از منِ بی دل کن اعتبار / گو شاهِ کشور از منِ مسکین کن انتباه
با من زمانه جور و جفا کم نمی کند / چندان که پیش می رود آهم به دادخواه
سلطانِ عشق ملکِ وجودم فرو گرفت / واندر میانِ جان و دلم ساخت تخت گاه
از رویِ تا قیاس کنم هرچه چشمِ من / روشن شود ز چشمه ی خورشید هر پگاه
وز زلفِ عنبرینِ تو یاد آورم چو باز / شد در حجابِ چادر مشکین نقابِ ماه
دوشت به خواب دیدم و نادیده هیچ خواب / هستند قطره قطره سرشکم بر این گواه
شوریده تر شده ست نزاری ز خوابِ دوش / دیوانه را چه جرم مهش می برد ز راه


 شمارهٔ ۱۰۶۰

اگر در عالمِ غیبم دهی راه / شود بر من زبانِ خلق کوتاه
جزین کز خود برون آری تمامم / بحمدالله ندارم هیچ دل خواه
مرا از من اگر وا می ستانی / تو می مانی و بس الحمدلله
درآ تا من شوم از خانه بیرون / گدایی را نزیبد منصبِ شاه
به جز بر آستانِ دل ستانم / نمی خواهم محلّ و منصب و جاه
چه جایِ جاه و منصب پیر زالی / دو عالم را بسوزاند به یک آه
ز مبدا فطرتی دارند هر کس / که کس از فطرتِ خود نیست آگاه
به جنبِ مهرِ یارِ مهربانم / پشیزی بر نیاید مهر تا ماه
به خود نتوان سپردن ره به مقصد / دلالت باید ای خودبین درین راه
ترا هر دیده کز عینِ یقین دید / در آن دیده نگنجد شکّ و اشباه
همه هر چ از تو می آید فتوح است / در آیینِ نزاری نیست اکراه


 شمارهٔ ۱۰۶۱

کیست کآرد به من از دوست پیامی نا گاه / زنده گرداندم از رایحه ی روح الله
گردِ پای و سرِ بی پای و سرم برگردد / تا ببیند سر و کارِ من و احوالِ تباه
سویِ بیت الحَزَنِ سوخته یعقوب آرد / بویی از پیرهنِ یوسفِ افتاده به چاه
نامه ی لیلی چون زید به مجنون آرد / یادگاری به برِ ورقه برد از گلشاه
خون شد آخر دلِ مسکینم اگر سنگین بود / طاقتِ هجر ندارم پس ازین واویلاه
عشقِ او در رگِ جان مایه ی روح است و حیات / زلفِ او در کفِ من صورت کفرست و گناه
دوست را هرچه کند هیچ تفاوت نکند / من ستیزش به ارادت بکشم بی اکراه
آفتاب است که کرده ست به خرگاه نزول / یا ملک هرچه کند عزمِ رکوب از درگاه
زنده از جاذبه ی عشق توان بود ای یار / جنبشی هست هم آخر سببِ روحِ گیاه
هرگزم پای ز گل برنکشد دستِ فراق / مگر آن روز که یارم به سرآید ناگاه
لبِ او در خورِ دندان نزاری ست چنانک / در دهانِ سرطان دایرۀ خرمنِ ماه


 شمارهٔ ۱۰۶۲

برفکن برقع از آن رویِ چو ماه / تا به ماهت کنم از دور نگاه
گرچه هر لحظه برانگیخته ای / رستخیزی دگر از لشکر گاه
کو مرا جایِ نزولِ تو که نیست / کُنجِ من لایقِ گنجینه ی شاه
سرم از نرگسِ مستت مخمور / دستم از سروِ بلندت کوتاه
من ندارم سرِ غیرِتو و تو / گر نداری سرِ من واویلاه
بی تو با خویشتنم کاری نیست / من به تو بیش نمی دانم راه
خانه سیلابِ غمت کرد خراب / آه مِن حُبَّکَ مِن حُبَّکَ آه
دل ببردی ز نزاری و به طوع / جان فدایِ تو کند بی اکراه


 شمارهٔ ۱۰۶۳

هر که را مهرِ تو در دل نبود بی جان به / وان که جز عشقِ تو اش کیش بود قربان به
دلِ من در سرِ میدانِ محبّت چون گوی / در خمِ زلف چو چوگانِ تو سرگردان به
قفلِ یاقوت که بر درجِ دُر انداخته ای / سخت خوب است ولی پسته و گل خندان به
من به مرجان نکنم نسبتِ لعل تو که هست / بوسه ای زان لبِ لعلِ تو ز صد مرجان به
اگرم تیغ زنی سر نهم اندر قدمت / سرِ چاکر چو رود در قدمِ سلطان به
روی بنمای که ابرویِ تو محرابِ من است / باشدم کفرِ سرِ زلفِ تو از ایمان به
گرچه دردِ تو نزاری نپذیرد درمان / عشق دردی ست که آن را نکنی درمان به


 شمارهٔ ۱۰۶۴

مرا هاتفی داد ناگاه توبه / بگو گفت استغفرالله توبه
بگفتم ز می توبه کردم خدایا / به رغبت، نکردم به اکراه توبه
شب و روز اورادِ من توبه باشد / سحرگاه توبه، شبان گاه توبه
مرا گفت یاری پراکنده خو کن / نگیرند از سر به هر ماه توبه
اگر نشنوده توبه ی من شهنشه / کنم از جوارِ شهنشاه توبه
نی ام پای بندِ حطامِ مزوّر / هم از مال توبه ، هم از جاه توبه
کنم توبه از توبه ی سست کردن / که محکم نباشد ز برناه توبه
سیاهی برفت و سفیدی درآمد / به تقوی کنون می دهد راه توبه
نزاری ز دشمن ببر یعنی از خود / به نیکی توقّع ز بدخواه توبه


 شمارهٔ ۱۰۶۵

تا شود از پیش ماه پرده برانداخته / خیز به یک چاره کن چار ه ی ما ساخته
کیست که با ما قدم پیش نهد در سلوک / دنیی و دین مردوار هر دو برانداخته
گردِ جهان در نگر تا به تولّای دوست / بر همه عالم علم کیست برافراخته
گر بنسازد رقیب ور بنوازد جبیب / هر دو برِ ما یکی سوخته و ساخته
راست بگویم منم در طلب نقدِ وقت / خرمن هر قوم را بیخته و یاخته
یک جهت و یک صفت گرچه نی ام مردوار / در قدمِ دوستان هر دو جهان باخته
بس بود ار باشدم حّدِ طفیلِ سلوک / تا نشود کی شوم پخته و پرداخته
لشکرِ سودایِ دوست بُنگهِ من چول کرد / بس که شبیخونِ عشق بر سر من تاخته
هست در امکانِ عقل از پیِ صید ای عجب / بازی با زان نگر فاخته با فاخته
هم چو نزاری کند بنگهِ باطل خراب / هر که مُحق را به حق دیده و بشناخته
هم تو حجابِ خودی بیش نزاری مباش / تا شود از پیشِ ما پرده برانداخته
این همه تعویق چیست عذر منه ساقیا / خیز به یک چاره کن چارۀ ما ساخته


 شمارهٔ ۱۰۶۶

ای به دعوی خویشتن را مرد معنی ساخته / وآن گه از دعوی و معنی ذره ای نشناخته
لاف مردی از تو کی زیبد چو وقت امتحان / هستی از تر دامنی دامن گریبان ساخته
این قدر دانی مگر کاندر حقیقت جغد را / نیست ممکن طوق معنی داشتن چون فاخته
سر فرازی می کنی آری ببین در کوی عشق / گردکان را سر به شمشیر ادب انداخته
پست شو در پای عشق ار عشق بازی می کنی / از تکبر تا به کی داری کلاه افراخته
عشق چون پروانه باید باختن بازی مکن / تا به بازی عشق بازی عشق نبود باخته
آن گهی با عشق پردازی که از خود بگذری / چون بپردازی وجود از خویش نا پرداخته
کی توانی بود آخر بر خر لنگ وجود / چون نزاری اسب همت بر دو عالم تاخته


 شمارهٔ ۱۰۶۷

ای مرا در آتش هجران سراپا سوخته / بعد ازین چیزی نماند از من بتا ناسوخته
بیش از این پروای کار خود ندارم چون کنم / هستم از تشویش چون پروانه پروا سوخته
بر جمال شمع رویت در شبستان فراق / مرغ جانم بال و پر پروانه آسا سوخته
شد دلم مایل به روی آتش گلرنگ تو / زان که باشد قابل آتش در اصلا سوخته
در مقام صبر و کوره ی امتحان وقت حساب / مطلقاً مِن ذلکُم شد غرقه منها سوخته
چند سوزد برق عالم سوز عشقت جان من / طاقت آتش نمی آرد خصوصا سوخته
هر چه شرح آتش سودای عشقت می دهم / در سرش بی حد از آن آتش قلم را سوخته
در قلم گیرد چو آتش دوده ی سودای من / لا جرم خاصیتی دارد قلم با سوخته
روز و شب در موکب عشق تو بر سر می¬برم / جانب کلکم نگه دارد همانا سوخته
هر که بیند دفتر سودای من گوید عجب / مشک دارد در ورق ها یا جگر یا سوخته
درس مالیخولیا می گیرم از سر چون شده ست / روزن سقف دماغ از دود سودا سوخته
برق آهم چون به بالا بگذرد گر بنگری / شعله های آتشین بینی شررها سوخته
درد عشق و جور یار و داغ هجر و سوز دل / چون روا دارد نزاری را به صد جا سوخته
هم چو مجنون با خیال روی لیلی ساخته / هم چو وامق در فراق روی عذرا سوخته
برق را سوی سیاهی میل باشد زآن قبل / بر دلم زد ناگهان تا شد به عذرا سوخته


 شمارهٔ ۱۰۶۸

لبت چشمه و خضر گردش نشسته / نبات است کز طرف کوثر برسته
تعالی الله آخر که دیده ست لعلی / میانش ز دردانه ها رسته رسته
از آن رسته ها گویی افتاد در شک / از آن است عقد ثریا گسسته
در او می¬رسد آتش آه گرمم / سر زلف از تاب آن شد شکسته
زمانه از او داد من باز خواهد / هنوز از کمند حوادث نجسته
زهی بخت یاری اگر هیچ روزی / شوم از بلایی چنان باز رسته
به کارم نظر کن که هم بر امیدی / نزاری به جان دل درین کاربسته


 شمارهٔ ۱۰۶۹

این منم خود را چنین در دست غم بگذاشته / پای مال محنت و جور و ستم بگذاشته
دل به غربت داده و آرام جان در انتظار / عهد او بشکسته و شرط قدم بگذاشته
قصه دردی از او هر شب صبا آرد به من / حرف پنهان کرده و نقش قلم بگذاشته
دیده باشی نیک بختان ریاضت دیده را / از پی اسلام تعظیم صنم بگذاشته
گر صنم آن است من خواهم پرستش کردنش / ملت و اسلام را بینی به هم بگذاشته
هر زمان جانی دگر بخشد رقیبان را حبیب / از وجود خویش ما را در عدم بگذاشته
عشق را فرمود تا بنمود قلب ما به خلق / عقل را حیران چو سکه بردرم بگذاشته
لشکر سودا به غوغا بر سد ما تاخته / در میان خلق ما را چون علم بگذاشته
این نه شرط دوستی باشد که دل بازش دهد / چون نزاری هم دمی را در ندم بگذاشته


 شمارهٔ ۱۰۷۰

هستم ز جام عشقت مست و خراب گشته / تن تاب مهر داده دل خون ناب گشته
در خون نشسته دیده جانی به لب رسیده / بی عقل و هوش مانده بی خورد و خواب گشته
تا آفتاب رویت شد در غمام دارم / رنگ رخی ز حسرت چون ماه تاب گشته
گر آب رز نبودی پیوسته مونس من / بودی محیط حکمت بر من سراب گشته
رویی بدان طراوت آورده خط ظلمت / فرَ همای بوده پرَ غراب گشته
هر بامداد ساقی پیش آر و بر کفم نه / زان شیره ای که در خم لعل مذاب گشته
می خانه ی محبت معمور باد دایم / گو باش ملک دنیا دایم خراب گشته
زهدی چنان مزور از غایت ندامت / در حلق پارسایان هم چون طناب گشته
آلوده دامنان را با ما چه کار باری / آیین پاک بازی دیرست تا بگشته
زین پیش بود کارم چون سرو راست قامت / اکنون چو زلف خوبان پر پیچ و تاب گشته
وقتی دل نزاری گرد بلا نگشتی / و اکنون چو نا بکاران بر ناصواب گشته


 شمارهٔ ۱۰۷۱

این بار شد از دستم کار دل سرگشته / اکنون منم و چشمی در خون دل آغشته
پر شور شری دارم گو در سر این سر شو / بر جبهت من فطرت دیرست که بنوشته
آب و گل ما شد خون از قدرت صنع او / ایزد گل آدم را بی فایده نسرشته
بر بوی خط غلمان بر یاد خط رضوان / بنگر به لب سبزه بنشین به سر کشته
نظاره گهی دارم صحراش ریاض خلد / یک روز نمی آیی با ما سر آن پشته
بر مجلس عشاق آی بی خویشتن و بنگر / هم کشته در او زنده هم زنده درو کشته
دردا که نزازی شد باریک تر از سوزن / هم عاقبت از جایی سر بر کند این رشته


 شمارهٔ ۱۰۷۲

زلف تو چون چشم مست تاب گرفته / آتش رخساره ی تو آب گرفته
شب همه شب چشم من بمانده در انجم / چشم تو را تا به روز خواب گرفته
چین عرق¬چین تو چو نیفه ی نافه / خاصیت بوی مشک ناب گرفته
طره ی زلف تو گرد ماه جمالت / هم چو ذنب پیش آفتاب گرفته
مالک حسن تو در ممالک خوبی / ملک به سر پنجه ی خضاب گرفته
مونس من کیست در مقام محبت / آن که خرد زو خطا صواب گرفته
آتش و آب است ممتزج که به حکمت / صورت او صفوت شراب گرفته
کنیت و نامش چو جم کرده خردمند / پس می از آن جمله انتخاب گرفته
ای دل شوریده ی نزاری مسکین / بس که به خون خودت شتاب گرفته
لاف مزن بس که مرغ عیش و نشاطم / ترک هوای دل خراب گرفته
من نروم بر پی توهم چو تو خود بین / عقل ازین ورطه اجتناب گرفته
خاک بر آن سر که نیست معتقد او / پس روی آل بوتراب گرفته


 شمارهٔ ۱۰۷۳

باز آمده ای سری در آشفته / ترک همه نام و ننگ خود گفته
بر هر سر کوچه ی گلی دارم / بر خاک ز خون دیده بشکفته
از بس که به فکر دوست مشغولم / از خویشتنم ملال بگرفته
گر باز نظر کند به باغستان / من مست چو بلبلان آشفته
در شورم و غصه های دیرینه / آغاز کنم به نکته ای سفته
او گوش نهاده بر سماع من / من خویشتن از رقیب بنهفته
هیهات اگر رقیب را بینم / آویخته هم چو خوشه از چفته
تا کی کوشد نزاری مسکین / جانی به لب آمده، دلی رفته


 شمارهٔ ۱۰۷۴

نکرده از دو عالم دست کوته / قدم نتوان زدن با سالک ره
نشد با خویشتن هم ره موحد / دورنگی درنگنجدد حاش لله
درین ره پای بر جا باش چون قطب / که هست از بی ثباتی در سفر مه
به حبل الله که نتوان مخلصی یافت / وگر خود یوسفی بی حبل ازین چه
تفرج کن که یوسف در حضورست / غلط کردم چه خواهد دید اکمه
تویی کثرت ز پیش خویش برخیز / که یک ده را نباشد پیشوا دَه
ز فرط عشق واله شو نزاری / چو عاشق نیست چه عاقل چه ابله
ز خود فارغ شوی گر آتش عشق / فتد بر بنگه عقل تو نا گه
همه عالم پر از زهدست و توبه / و لیکن مردمی باید منزه


 شمارهٔ ۱۰۷۵

ای نازنین بی موجبی در خون ما رفتن که چه / ناکرده جرمی هر زمان با ما در آشفتن که چه
برقع برافکن یک زمان آخر زیار مهربان / روی تو ماه آسمان در پرده بنهفتن که چه
کم کن نگارا از جفا هنگام صلح است و صفا / دستی به پیمان در وفا با یار نگرفتن که چه
بس غافلی از کار من از چشم شب بیدار من / از اشک گوهر بار من در دانه ها سفتن که چه
این جا سخن کوتاه به رویم بتا بر ماه به / یک ره به وصلم راه ده بر خاک در خفتن که چه
بیخ امیدم می کنی کارم به هم بر می زنی / چون آخرم رد می کنی اول پذیرفتن که چه
بر کن نزاری دل ز وی دیگر منه بر آب پی / دم درکش اکنون تا به کی بیهوده پر گفتن که چه


 شمارهٔ ۱۰۷۶

در ده علی الصباح به دفعِ خمار باده / جانم زتشنگی به لب آمد بیار باده
بر خیز و برکش از سرِ خم روزِ عید برقع / آن بس که داد در رمضان انتظار باده
هر صبح دم ز برق اثیر قدح دمادم / در کوره ی وجودِ من افکن چو نار باده
گر برملا نمی خورمش عین مصلحت دان / ترسم که راز سینه کند آشکار باده
قلبِ تموز باده و هنگام تیر باده / وقتِ خریف باده و فصل بهار باده
خوش وقت عارفان که علی رغمِ پارسایان / بر ملکِ کاینات کنند اختیار باده
دارد به مذهبِ حکمایِ بلند همّت / برجوهر نفیس وجود افتخار باده
با دست عمرباد که بی باده بگذرانی / بر باد صبح خوش بود ازدست یار باده
با روزگار در غم و شادی موافقت کن / از کف به هیچ حال تو خالی مدار باده
خواهی نزاریا که بر از عمر خورده باشی / جز با حریف اهل مخور زینهار باده
بی همدمی بسر نشود عمر اهل دل را / با ناخوشان محال بود خوش گوار باده


 شمارهٔ ۱۰۷۷

بر دوستی تو می خورم باده / وز غایت شوق در خود افتاده
شوریده دماغِ مستِ لایعقل / سر بر قدمِ خیال بنهاده
دل پیش روانه گشت و جان از پس / در صحبتِ نامه شد فرستاده
در بند تو مانده ام نمی دانم / کاین عقده شود اگر نه بگشاده
در وادیِ حیرت اوفتد هر کو / در سیر وفا بگردد از جاده
در اصل منافقی بود شاخی / بی بر، چومخنثانِ نر ماده
هستند همیشه خاطر و وهمم / در پیش خیال تو براستاده
نی نی که بود خیال قدِّ تو / پیشِ نظرم چو سروِ آزاده
شک نیست در اینکه دایه ی فطرت / ما را به ازای شیر می داده
هر کس نرسد به غورِ سرِّ می / عیسی است ز مریمِ عنب زاده
ماییم و می و محبتِ صادق / وین هر دو به نقد هست آماده
به زین چه نزاریا همین می گوی / بر دوستیِ تو میخورم باده


 شمارهٔ ۱۰۷۸

ساقی میِ شوق ناک در ده / بر سرکش و ده به دست و سر ده
نقل از لب یار خوش تر آید / از پسته ی خویشتن شکر ده
جانی ز دهان جام بستان / بوسی به لبِ پیاله بر ده
بر دستِ گریز پای نه جام / عذرش منیوش تا به سر ده
ور پاک بخورد و جرعه نگذاشت / در حال بدو یکی دگر ده
ور مست به خانه می رود باز / تکلیف مکن برو گذر ده
مشنو ز غرامتی بهانه / گو قصه مکن دراز زر ده
ور بی نمکی بود گران جان / بر خیز و سبک سرش به در ده
تا جذب پیاله یی توان کرد / از اولِ روز ما حضر ده
ترتیب چنین نگاه میدار / گه اندک و گاه بیشتر ده
پیغام فرست سوی منظور / گو باز مجالِ یک نظر ده
با پیک صبا بگوی کای باد / ما را ز مقام او خبر ده
من بعد سخن مگو نزاری / ترکِ سخنان مختصر ده
بر یاد بساط مجلس شاه / بر خیز و شراب شوق در ده


 شمارهٔ ۱۰۷۹

بر کوچه ی او خواهم یک بار گذر کرده / ور شهر وجود خود اوباش به در کرده
در کنج خراباتی بر هر طرفی لاتی / با توست ملاقاتی بی میل نظر کرده
تا کی برَد از راهم اندیشه ی کوتاهم / یک باره همی خواهم با عقل دگر کرده
ماییم و غرامت را بربسته علامت را / پیکان ملامت را از سینه سپر کرده
در واقعه ای مشکل شب ها همه بی حاصل / در چشم قرارِ دل مکحول سهر کرده
با عکس جمال او یعنی که خیال او / تکرار وصال او شب تا به سحر کرده
ماییم و دلی مسکین نه کفر در او نه دین / بر بوی لب شیرین ابری ز شکر کرده
بی چاره نزاری هان بآزای زخود پنهان / خود را و مرا برهان زین هر دو گذر کرده
تا چند ز جان و تن تن می زن و جان می کن / در خرمن هستی زن این آتش بر کرده


 شمارهٔ ۱۰۸۰

ای به دیدار تو جانم آرزومند آمده / پای تا سر همچو زلفت بند در بند آمده
بیش تر فریاد رس جانا که از بس اشتیاق / کار من در یک نفس با قطع و پیوند آمده
بیش ازین طاقت ندارم در فراق روی تو / یعلم الله نیز اگر حاجت به سوگند آمده
روزگاری دیر باید تا توانم باز گفت / آنچه بر من بنده زاندوه خداوند آمده
هر نفس جانم رسد از آرزومندی به لب / تا نپنداری نزاری از تو خرسند آمده


 شمارهٔ ۱۰۸۱

دوش بازم قاصدی از حضرت یار آمده / نی غلط کردم کدامین دوش هم‌وار آمده
مملکت بخشیم و مملوکیم و در رتبت به ما / از ملایک دم به دم الهامِ بسیار آمده
تا ز خود بیرون نیایی ره نیابی در جرم / کی خرد در منزلِ عشّاق هشیار آمده
عشق ما بازی نباشد عزم سربازی مکن / یار می باید که باشد چست و عیار آمده
قطعِ جان خوش کرده‌ام زآن شب که دیدم روی دوست / سر برای این چنین روزی مرا کار آمده
از خیال نرگس چشمان مستش تا به روز / نوک مژگان هر شبم در دیده مسمار آمده
نیست در مصر قبولی دل عزیزی هم چو او / هر چه یوسف نیست زان در چشمِ من خوار آمده
کاشکی تانستمی گفتن که این درد از کجاست / وز که و کی باز در جانم پدیدار آمده
برگ‌ها در باغ وحدت بر درختِ امتحان / هر یکی در عشق حلّاجی‌ست بر دار آمده
عاشقم عاشق به آواز بلند ای دوستان / باش گو کوته نظر بر من به انکار آمده
من ز خود اقرار دارم حاجتِ انکار نیست / جملهٔ اعضای من بر من به اقرار آمده
رفته بودم زین جهان بر بوی او باز آمدم / هم چو بلبل کز برای گل به گل زار آمده
پای بندم گر نزاری بود در بازار عشق / این زمان هستم ازو یک‌باره بیزار آمده


 شمارهٔ ۱۰۸۲

یار می باید که باشد چست و چالاک آمده / آری آری این بیان در عین لولاک آمده
می‌تواند شد به معراج حقیقی چون نبی / هر که را این معرفت در تحت ادراک آمده
بر جناح شوق اگر بنشاندت جبریل عشق / خویش را بی‌خویشتن بینی بر افلاک آمده
بر عرض هرگز نخواهد خویشتن را عرضه کرد / هر که از مبدای فطرت جوهرش پاک آمده
نور حق آلوده کی گردد به ادناسِ جهول / فعلِ جسم از آب و باد و آتش و خاک آمده
جام در ده ساقیا جامی که نزد اهل دل داد / زهرِ قاتل وقتِ استعمال تریاک آمده
عشق هر جا خانه گیرد عقل را بر در زند / صیدِ مسکین چون بود در قیدِ فتراک آمده
هر دو عالم چون بود در جنب قدر یک جهت / هم چو پیشِ بادِ صرصر خاک و خاشاک آمده
بارها آید سروش و رازها آرد به من / وز نزاری گر قسم خواهند حقّاک آمده


 شمارهٔ ۱۰۸۳

ماییم و جانی بر دهان از جور هجران آمده / نی سهو گفتم جان به لب بر بوی جانان آمده
در انتظار وصل شد ده روزه ایّامِ بقا / مقصود کی حاصل شود عمری به پایان آمده
طاقت ندارم بیش ازین درد فراق دوستان / مِن بعد چون پنهان کنم دردی به درمان آمده
ای باد بگذر یک شبی بر روضهٔ جانان من / تا بر زمین خلدی دگر بینی زرضوان آمده
در روضه ماهی حور وش کز عکسِ نورِ رویِ او / هر روز بر بام فلک خورشید تابان آمده
بی تو چنان زارم که گر بیند رقیبت بر درم / گوید نزاری نیست این شخصیست بیجان آمده


 شمارهٔ ۱۰۸۴

مسیح اگر به نفس کرد مرده‌ای زنده / بیا که مرده به می زنده می کند بنده
غلام همّت دهقان و دست و بیل وی‌ام / که شاخِ رز بنشانده‌ست و بیخ غم کنده
مرا چه غم که ملامت کنند مدعیان / محیط کی به دهان سگان شود گنده
گذشته فایده برد از گذشته راست چنانک / رسد نصیبهٔ آینده هم به آینده
بیار تا تو چه داری به نقد و کیسهٔ نقد / به نقدِ وقت نگه‌دار زر پاینده
مشو به طاعت بی‌طوعِ خویشتن مغرور / که بر عبادتِ ما می‌کند قضا خنده
مگر عنایت حق دست گیرِ ما باشد / به یمن طالع میمون و بختِ فرخنده
برونِ زرق فروشان به ازرقِ تزویر / مزیّن است و درونشان به حشو آگنده
ز بیمِ آتشِ دوزخ ز آب بر مشکن / بهادری نکند لشکریِّ ترسنده
شراب خواره چه ماند به ظالمی که چو سیل / به یک مصادره سد خان و مان برافکنده
غنیمت است به جان جرعه‌ای و تا یابی / بخر نزاری، مشنو که نیست ارزنده


 شمارهٔ ۱۰۸۵

ای مرا هم چو دیده نادیده / دیده بسیار خوش‌تر از دیده
گر چه نادیده هم چو دیده تویی / کی بود هم چو دیده نادیده
غایتِ حدِّ حسن می‌دانی / چیست نادیدهٔ پسندیده
آفرینش ز مبداءِ فطرت / نی بدل گشته نی بگردیده
آسمان نام عشق برد مگر / بحر از آن مست گشت و جوشیده
مغزش از دودِ دوزخ آگنده / هر که او بویِ عشق نشنیده
عقل خود از بساط عشق به عجز / مهرهٔ اختیار بر چیده
ز آن نزاری همیشه آشفته‌ست / که همه ساله عشق ورزیده


 شمارهٔ ۱۰۸۶

ای ترکِ ما گرفته پیوندِ ما بریده / آخر ز ما چه دیدی ای نور هر دو دیده
بی موجبِ گناهی از ما به خشم رفته / بازآ که در فراقت کارم به جان رسیده
آرام جان برفته ترکِ وفا گرفته / ممکن بود که باشد هرگز دل آرمیده
مسکین دلم ببرده با خویشتن به برده / او خود ز دامِ زلفت کی بود سر کشیده
بنگر چه گونه باشد اکنون که بوده باشم / از گوشة دهانت سد چاشنی چشیده
جانم به لب رسیده در آرزوی رویت / اول که بودم از تو آوازه‌ ای شنیده
گرچه نیی ز چشمم یک دم برون ولیکن / صاحب نظر نگیرد نادیده هم چو دیده
گر ناله نزاری روزی رسد به گوشت / چون بشنوی نگیری بر خویش ناشنیده
رازی که با تو دارم سرّی که با تو گفتم / زنهار تا نگویی با هیچ آفریده
می‌دار یاد ما را ما خود که‌ایم بی تو / ناممکن است از تو امّید ما بریده


 شمارهٔ ۱۰۸۷

یاد آن وفت که جانانة ما ترسیده / آمدی بر سر من از همه کس دزدیده
در برم بودی تا وقتِ سحر هم‌خوابه / وز رقیبان همه شب بر تنِ من لرزیده
گر بگویم که کدام است چنان دان که دگر / هم‌چو او دیده ی کس دیده نباشد دیده
مردم دیده ی من پیش ندیده‌ست چو او / باور از دیده گرت نیست بپرس از دیده
اضطرابی که در اعضای من از غیبت اوست / باز اگر در برم آید شود آرامیده
آن محبّت که مرا هست مبدّل نشود / گرچه بسیار بود دورِ زمان گردیده
ای بسا شب که نزاری ز شبِستانِ وصال / یادها کرده و تا روز به خون غلتیده


 شمارهٔ ۱۰۸۸

ای من به وفای تو رسیده / وز تو همه نقض عهد دیده
آهو چشما چرا چو مجنون / یک‌باره شدی ز ما رمیده
هر شب ز غمت هزار طوفان / دیدیم ز رستخیز دیده
در آرزوی رخِ تو هر دم / جانی دارم به لب رسیده
بنگر که چه‌گونه شد به یک‌بار / ناگاه ز بختِ بغنویده
پیمانِ نگار ما شکسته / پیوندِ وصال ما بریده
ای کاش که بودمی به عمری / پیغام تو از کسی شنیده
بی‌چاره نزاری از تو شب‌ها / خون خورده و غصه‌ها کشیده
با این همه روز و شب نبوده‌ست / بی یادِ تو جرعهٔی چشیده


 شمارهٔ ۱۰۸۹

عجب سرّی‌ست مردان را درونِ سینه پوشیده / نه با کس گفته‌اند ایشان نه زایشان کس نیوشیده
کی از سر جوشِ رمزِ دیگ ایشان چاشنی یابد / کسی کو نیست در بود و نبودِ خویش جوشیده
کسی کز خود برون آید دگر از خویش ننماید / ز خویش آگه برون ناید که شد در خویش پوشیده
ز خود بینی نبینی جز عدم از خود ببر یارا / که برکم در وجود آید ز شاخ و برگ خوشیده
نبینی عقل را چون عشق بام و در فرو گیرد / همه با او گذارد سر چه ورزیده‌ست و کوشیده
نه خواهد آمدن با خویش نه هُش‌یار خواهد شد / کسی کز مبداء فطرت شرابِ شوق نوشیده
نزاری بلبل بستانِ عشاق است و از مستی / گهی بر سرو نالیده گهی بر گل خروشیده


 شمارهٔ ۱۰۹۰

مگر وصال تو روزی شود دگرباره / به قدرِ جهد بکوشم به حیله و چاره
به رغم جانِ رقیبت چه‌گونه می‌خواهم / که خاک بر سرِ آن ظالم ستم‌گاره
دراوفتاد به پایِ تو باز چون خلخال / گرفته دستت و بوسیده باز چون یاره
به حسنِ تو نبود دل‌بری جفا پیشه / به بخت من نبود عاشقی جگرخواره
چو مرغ زیرک اگرچه رمیده دل بودم / به دامِ عشق برآویختم دگرباره
ترا چه غم که ز جورِ تو چون نزاری زار / هزار دل‌شده سرگشته‌اند و آواره


 شمارهٔ ۱۰۹۱

به پای عشق درافتاده‌ام دگرباره / عنان به دستِ بلا داده‌ام دگرباره
درِ ملامت اگر عاقلید مردم را / خبر کنید که بگشاده‌ام دگرباره
هزار بار چو شوریدگان منادی عشق / به گرد شهر فرستاده‌ام دگرباره
رواست گر ز پسم سرزنش کنند که باز / به پیش عقل دراستاده‌ام دگرباره
به آب چشم نزاری خلاص نتوان یافت / ز آتشی که درافتاده‌ام دگرباره


 شمارهٔ ۱۰۹۲

به دام عشق درآویختم دگرباره / ز شهر فتنه برانگیختم دگرباره
هزار بار همه خاکِ آستانة دوست / به خونِ دیده برآمیختم دگرباره
چو پیش ازین که برآشفته بودم از مردم / نفور گشتم و بگریختم دگرباره
نزاریا چه کنی قصّه هم چنان می‌گوی / به دامِ عشق درآویختم دگرباره


 شمارهٔ ۱۰۹۳

از برت می‌روم به ناچاره / طمع از جان بریده یک باره
تا کجا سر برون کند مجنون / که شد از کویِ لیلی آواره
از بلایی چنین که پیش آمد / بوده‌ام ترس‌ناک همواره
تا کند احتمالِ دردِ فراق / کو دلی بردبارِ خون‌خواره
ماه‌رویا بسوزم ار برسی / بر سر راه من به سیاره
از تو دارم طمع که یادآری / از نزاریِ زار بی‌چاره


 شمارهٔ ۱۰۹۴

بیار از آن لبِ شیرین‌تر از شکر بوسه / بده ز حقه ی لعل پر از گهر بوسه
به دوست کامی می در ده و چنان می خور / که می‌رسد متعاقب به یک دگر بوسه
گر از لبِ تو به یک بوسه رخصتی یابم / هزار بوسه کنم مستزاد بر بوسه
نخواهم از تو دگر صورتی مگر معنی / ندارم از تو دگر وایه‌ای مگر بوسه
بیار بوسه منه خوانِ خوردنی که بود / تفاوتی ز شکر پیره تا شکر بوسه
می رحیق چرا بر هلالِ ابروی دوست / ننوشم و نخورم از لب قمر بوسه
از این دو نیست برون گرچه هر دو با هم نیست / دوای دردِ نزاری می است اگر بوسه


 شمارهٔ ۱۰۹۵

زین پیش اگر مجنون دیوانه بُد اکنون که / از شبنم عشقِ او یک قطره و جیحون که
مجنون همه ی لیلی لیلی همه ی مجنون / این جا نه دویی باشد لیلی چه و مجنون که
چون موج برانگیزد چون اسب برون تازد / در معرض این و آن دریا چه و هامون که
دانم که نمی‌داند مفروغ ز مستأنف / گر معرفتی داری مافوق که مادون که
یک جوهرِ فرد آمد در عالم کثرت عشق / بر هم زدگان دانند افسرده که مجنون که
دیرینه حکایت‌ها با اوست نزاری را / تا خود چه کند عرضه بر رایِ همایون که
خونِ رز و خونِ دل تا چند خوری هر دو / تا خود که برون آید از عهده ی این خون که


 شمارهٔ ۱۰۹۶

ای رشک برده در باغ از عارض تو لاله / خون کرده ناف آهو در تبّت از کُلاله
ای پرتوِ تجلی یعنی صفات پاکی / در سینه ی تو پیدا چون باده در پیاله
نادر بود در انسان جسمی بدین شریفی / کز آدمی نزاید زین خوب‌تر سُلاله
هر بامداد از در بازآیدش جوانی / رویِ تو گر ببیند پیرِ هزار ساله
مه کوثر و مه طوبا من با تو در بهشتم / آن وعده نیست مهمل وین شد نخست حاله
صبرم به پیش عشقت چندان محل ندارد / کز آستینِ حیلت بیرون کند قباله
مردِ غمت نبودم زیرا که وقت کوشش / مشکل به کار آرد هر مرغ از این نواله
با سینه ی پر آتش در کوره ی فراقت / تا کی شود سِرشکم افسرده هم‌چو ژاله
وقتی اگر بنالد از دردِ دل نزاری / شاید که دردمندان زاری کنند و ناله


 شمارهٔ ۱۰۹۷

از نَفَس دوست شد مریمِ جان حامله / معتقد و اعتراف معترض و ولوله
نطفه ی امرست وز او روح تولد شده / مریم جان لاجرم بکر شود حامله
از درِ این رمز نیست مردِ تهی معرفت / در خورِ این لقمه نیست مرغِ تنک حوصله
قوّت ادراک عشق حل کند این مشکلات / دیر برآمد که ماند عقل درین سلسله
عقل به یک منزلی تا درِ مقصد رسید / سَیر نیارست کرد ماند در آن مرحله
زنگ ز مرآتِ دل عشق تواند سترد / آینة عقل را عشق زند مصقله
پنبه‌بزی فاش کرد یک نکت از سّر حق / در همه عالم فتاد شوری از آن مسأله
یار به بالین من کرد گذر دوش و گفت / بیش تغافل مکن می‌گذرد قافله
خانه تهی کن که شاه می‌رسد از اقمشه / زآن که میسر نشد خلوت با مشغله
دیده ی خود دیده را طاقتِ آن نور نیست / کی شود اضداد جمع شب‌پره و مشعله
حق به مُحق می‌رسد در درجات کمال / کی شنوند این سخن طایفة مبطله
آه نزاری خموش بیش مدر سَترِ من / عاجزم از دستِ تو با که کنم این گله


 شمارهٔ ۱۰۹۸

زهی از عنبر سارا نغوله / کمندست آن که داری یا نغوله
ظریفت گفتن و چالاک رفتن / لطیفت گردن و زیبا نغوله
چرا دربندِ زنجیرش فکندی / مگر دارد چو من سودا نغوله
برای صید دل‌ها گاه گاهی / گره وا می‌کند عمدا نغوله
به دعوی کاکلت از سرفرازی / به پیشانی درآمد با نغوله
به دادش لاجرم سروا بریدند / چو خامش کرد کاکل را نغوله
ازین جا با دو شاخش بسته دارند / که بیرون آمد از یاسا نغوله
نزاری را بناگوشت بزد راه / که نه دل می‌برد تنها نغوله


 شمارهٔ ۱۰۹۹

غلام ساقیِ خویشم که از شرابِ شبانه / ز بامداد کند چشمة حیات روانه
به جمع کردنِ اصحاب قاصدی بفرستد / چنان که عذر کسی نشنود به هیچ بهانه
حریف را که کند کاهلی سزا بدهندش / به زور موی کشانش برون برند ز خانه
اگرچه هر که به عنفش بری به حلقه ی مجلس / یقین که نیست حریفانه بل بود خرفانه
وگرنه زنده‌دل از یرتِ صبح‌گاه به تعجیل / به باغ خنب دواند الاغ ایلچیانه
غرض فزونیِ شوق و محبت است زیاده / نه لهو و هزل نه آوازِ چنگ و بانگ چغانه
چو باد می‌گذراند زمانه کشتی عمرت / وزین محیط به یک حمله می‌برد به کرانه
میان قلزم دنیا بمانده‌ای متحیر / بکوش تا به سلامت برون شوی ز میانه
دلا مکن به ملاقاتِ دوست هیچ توقع / هنوز ناشده از خویشتن به دوست یگانه
ز خویشتن به درآ تا به خانه دوست درآید / دویی نشانه ی کثرت بود مباش نشانه
مپیچ روی ز وحدت مکن تتّبع کثرت / فسونِ عشق ز خود دفع می‌کنی به فسانه
مباش الاّ فرزند نقدِ وقت عزیزا / قبول کن ز نزاری نصیحتی پدرانه
چو روزگار سر آمد چه پادشا چه گدا را / به یک نفس که برآرد زمان نداد زمانه


 شمارهٔ ۱۱۰۰

گران‌جانی مکن یارا مشو در خوابِ مستانه / چو بانگِ صبح بشنیدی سبک برخیز مردانه
به مسمار ارادت خویشتن چون حلقه بربندی / اگر روزی دهندت ره درون بارِ می‌خانه
تو گردانی که در تفریق مجموعیم پس دانی / که بر هرزه بریزد مردِ دهقان بر زمین دانه
چه می‌لافی که من هستم به جان مشتاقِ وصل او / کجا آری فرودش چون نداری جای جانانه
نزولِ پادشاه و بر قماش ما و من منزل / نباشد لایق گنج نهان هر کنج ویرانه
دلی می‌بایدت از خویش و از بیگانه ببریده / ترا با این چه کارست ای ز من چون خویش بیگانه
اگر در مسکرات آیی ببینی کز خردمندان / تفاوت‌ها بود با دین براندازانِ دیوانه
گر از اول درآیم تا به آخر با تو برگویم / نداری باور و داری معما جمله افسانه
چو تو خود را ندانی پس چه می‌دانی نزاری را / نزاری شمع عشّاق است و عقل و نفس و پروانه


 شمارهٔ ۱۱۰۱

مسلمانان دگرباره به کوی افتادم از خانه / ندانم تا چه بودستم که نه خویشم نه بیگانه
نه چون زهّاد در زهدم نه چون عبّاد در طاعت / نه چون فسّاق در فسقم نه چون رندان به می‌خانه
نه با کیشم نه بی‌کیشم نه با خویشم نه بی‌خویشم / نه سلطانم نه درویشم نه فرهنگم نه فرزانه
نه باهوشم نه بی‌هوشم نه گویایم نه خاموشم / نه هُش‌یارم نه مدهوشم نه با عقلم نه دیوانه
نه غمگینم نه دل‌شادم نه مملوکم نه آزادم / ز دست خود به فریادم نه آبادم نه ویرانه
مرا چون نیست مأوایی نه در کوه و نه در صحرا / مرا چه مکّه چه بطحا چه ترکستان چه فرغانه
نه شرقی‌ام نه غربی‌ام نه علوی‌ام نه سفلی‌ام / نه در دوزخ مرا کاخی نه در فردوس کاشانه
نه از خاکم نه از بادم نه از آبم نه از آتش / نه صیدم من نه صیّادم نه دامم نیز و نه دانه
نه عرشی‌ام نه فرشی‌ام نه جنّی‌ام نه انسی‌ام / ندانم تا چه مرغی‌ام که نه شمعم نه پروانه
نه اندر هستیِ هستم نه هستی هست در دستم / نه تن هستم نه دل هستم نه جان هستم نه جانانه
نه تازی‌ام نه رازی‌ام نه حربی‌ام نه غازی‌ام / نه حدّی‌ام نه تازی‌ام نه نامردم نه مردانه
نه بر کارم نه بی‌کارم نه با یارم نه بی‌یارم / مسلمانان نمی‌یارم بگفتن چیست افسانه
الا ای پیر فرزانه قدم در نه به می‌خانه / وزان خنبِ ملوکانه به من ده پُر دو پیمانه
که رفت از حد شکایت‌ها درازست این حکایت‌ها / نی ام مردِ روایت‌ها من و دُردی و دُردانه
نزاری گر تو زیشانی برستی از پریشانی / که باشد مردِ پیشانه هم ایشانند پیشانه


 شمارهٔ ۱۱۰۲

غریبا گر خبر داری ز خانه / فرود آی و مکن چندین بهانه
اگر دنیا فرو ریزند از هم / محبت بر سر آید از میانه
مکن روزِ قیامت عرض بر من / که من مستم ز معراج شبانه
اگرچه دیده دید و گوش بشنید / چو ستر آمد همه هست و زبان نه
به وحدت از همه اکوان برون شو / که در کثرت یکی باشد نشانه
ترا با این و آن کاری نباشد / هم او باشد جز او نبود یگانه
اگر دنیی و عقبی بر هم افتد / مرا کاری به این نه و به آن نه
چو حکم او زمانی تا زمان است / ندارم اعتمادی بر زمانه
چه می‌گویم زمان چه و مکان چه / تویی و بس زمان نه و مکان نه
درون پوست باید بود تن‌وار / که تا رنگی برآرد ناردانه
وصیّت می‌کنم این نکته بشنو / حدیثی از نزاری دوستانه
اگر تو هیچ باشی او بود نیز / چه می‌خواهی دگر چندین بهانه


 شمارهٔ ۱۱۰۳

تا قدم در ره مردان ننهی مردانه / لافِ مردی مزن ای خواجه ی نافرزانه
در حریمِ حرمِ عشق ترا ره ندهند / تا که از خویش به کلّی نشوی بیگانه
خویشتن بین بنبیند به جز از خود کس را / به کسی بین نه به خود تا نبود افسانه
عقل آن‌جا چه کند چون نتواند ره برد / مرد باید که بود شیفته و دیوانه
قبله از راه حقیقت نکند جز رخ دوست / کعبه سازد ز سر صدق درِ می‌خانه
بسته ی توبه و پیمان مجازی نشود / جان نهد از کف و از کف ننهد پیمانه
سرّ اسرار چو شمع است از او نور نیافت / هر که بر شمع نشد سوخته چون پروانه
چون نزاری اگر از دامِ بلا برگذری / نبود در سرت از حرص هوایِ دانه


 شمارهٔ ۱۱۰۴

میان من و دوست چون شد یگانه / نماند به جز دوست کس در میانه
چو با دوست افتاد کار از دو جانب / دویی جمله معدوم شد در یگانه
چو بیرون از او نیست از خود چه لافی / دگر هرچه گویی چه باشد فسانه
چرا کرده‌اند از مبادیِ فطرت / جنودِ محبت به دنیا روانه
از آن تا شود معرفت حاصل این جا / به تخصیص با دوستان دوستانه
مدار محبت ندارد تعلق / به آغاز و انجام دور زمانه
نیی لایق صدرِ سلطان همین بس / که باشی ملازم بر آن آستانه
اگر جا دهندت همین است جنّت / چه می‌خواهی ای یار چند از بهانه
تو با ساز ساز ار زمانه نسازد / گهی عاقلانه گهی عاشقانه
چرا کرد باید ادا پیش آن کس / که باز از ترینه نداند ترانه
بیا ساقیا با میان آر جامی / چه مانده‌ست از باقیات شبانه
چه ما را مهیاست اسباب فردا / شراب است و حورست و قیلوله خانه
روا نیست‌ام روز بی‌کار بودن / که فردای دنیا بود بی‌کرانه
بیا با تو تا بی‌تکلف بگویم / حدیثی ز روی صفا صوفیانه
اگر طالب وقت باشی از آن به / که بر وعده ایی دل نهی مهلتانه
نزاری ندارد به عقل انتسابی / حدیثش از آن است دیوانگانه
ولی مرغِ تسلیمِ ما از بدایت / گرفته نشیمن بر این آشیانه
از آن مبتلا می‌شود هر زمانی / که مرغی‌ست خو کرده بر دام و دانه


 شمارهٔ ۱۱۰۵

منم آن زاهد دورِ زمانه / که باشم ساکنِ خمّارخانه
گهی پوشیده رنگ صوفیانه / گهی بسته قبای کافرانه
گهی از کار دنیا بر کرانه / گهی در بندِ دام از حرص دانه
گهی دایر چو پرگار زمانه / گهی ساکن چو نقطه در میانه
گهی قارون به گنجِ شایگانه / گهی پول سیه در خان و مان ‌نه
گهی جان کرده قربان عاشقانه / گهی از سایه ترسان بد دلانه
گهی مرغ خرد را آشیانه / گهی تیر ملامت را نشانه
گهی بر سدره‌ام کرّوبیانه / گهی بر خاک ره چون آستانه
نزاری چند از افسون و فسانه / چنین بر خود چه می‌جویی بهانه
چه خیزد زین حدیث عامیانه / ز پا تا کی شوی با سر چو شانه
اگر خواهی حیات جاودانه / به یک‌رنگی توانی شد یگانه


 شمارهٔ ۱۱۰۶

سگالی هست ما را در میانه / که می‌باید شدن با او روانه
میانِ ما و او چیزی نمانده‌ست / مگر ماییِ ما دام است و دانه
به جز اویی که هستِ اوست مطلق / دگرها جمله افسون وفسانه
مقلّد می‌کند دعوی که هستم / زغالی و مقصر آن یگانه
ولی ممکن بود هرگز که خفاش / ورای سدره سازد آشیانه
زهی ناممکن آخر در غدیری / کجا گنجد محیط بی‌کرانه
بتر از بت‌پرستی خودپرستی / درافتاده به دورانِ زمانه
بود کز بت‌پرستی باز آیند / کنند از دیر رخ در کعبه خانه
چو غل باشد که در گردن بماند / وبالِ خودپرستی جاودانه
نزاری با سخن‌دان دارد این رمز / نه با نادان که گوید احمقانه


 شمارهٔ ۱۱۰۷

ای یار برون شو از میانه / تا باز بدو شوی یگانه
مستغرقِ وهم و رأی خویشی / بی‌داد مکن ز هردوانه
هم صحبتِ نیک‌خواه باشی / ایمن شوی از بدِ زمانه
تسلیم کن و به عشق بسپار / پندیست عظیم عاقلانه
باشد که از این محیط خود را / بیرون فکنی بدین بهانه
دریاب که مرغِ زخم خورده / پرهیز کند ز دام و دانه
از بندِ قفس خلاص یابد / خوش باز رسد به آشیانه
خرّم دل آن که بی‌حجابی / با مرجع اصل شد روانه
آسوده وجودِ او که گشته‌ست / مخصوص به عمرِ جاودانه
انگشت نمایِ خلق بودن / تیرِ شر و فتنه را نشانه
نی کم سخنیست، بشنو از من / هر چند نماید ابلهانه
نی نی به ازین برو بپرداز / از اقمشه ی خیال خانه
بهلول صفت برآر ناگاه / دیوانگیِ محقّقانه
تا بار دهندت ای نزاری / می‌بوس ترابِ آستانه
باشد که به حبّ بوترابت / بخشند به جودِ بی‌کرانه
ساقی بگذر ازین مقالات / بر دستم نه می مغانه
شد روز فسانه چند گویم / پیش آر ز باقیِ شبانه


 شمارهٔ ۱۱۰۸

تو مرا هم‌نفسِ دیرینه / من همان احمدکِ پارینه
هم‌چنان است که بر آهن و سنگ / نقش اخلاص توام بر سینه
هر کجا مهر و محبت باشد / درنگنجد سرِ مویی کینه
باده ی شوق و شرابِ کهنه / آن حلال است ولیکن این نه
مرغِ دل در قفسِ سینه ی ما / دانه ی عشق خورد نی چینه
پوش ما هیچ تفاوت نکند / گر نسیج است اگر پشمینه
نوش باید که بود آماده / اگر ام روزی اگر دوشینه
نقد را باش که سودت نکند / غیبِ فردایی و فوتِ دینه
ساقیا می به نزاری می‌ده / روز چه شنبه و چه آدینه
می به سیمینه و زرّینه مده / در سفالینه ده و چوبینه
گر زبر زیر شود زیر زبر / من و کنج خود و گنجِ سینه


 شمارهٔ ۱۱۰۹

خوشا آبِ انگور در آبگینه / چو سیمابِ لرزان درونِ قنینه
حریفِ موافق ندیمِ موفق / بت مهربان بی‌رقیب به کینه
من و جام می هر کسی را غذایی / ضرورت بود نقل و می مرغ و چینه
من و لاپه‌ ای بر کف و کنج گلخن / من و رقعه بر جامه بر کفش پینه
قبای مرصع کلاه مغرّق / ازین‌ها نباشد مرا در خزینه
نباشد زرم لیک در خاک پنهان / رقیبان بسیار دارم دفینه
دگر مردمان را متاعی و مالی / مرا گنج حکمت بود در سفینه
به جز زرّ رخ‌ساره و اشکِ سیمین / نه سیمینه باشد مرا نی زرینه
حریف موافق رقیبِ منافق / چنان دوست دارم ولیکن چنین نه
الهی امید از تو دارد نزاری / چو خواهی برون بردنش زین گلینه
ازو یک نفس بر امیدِ ترحم / ز تو یک نظر در دمِ واپسینه
تو دانی و دانم که ضایع نمانم / ازین گنج پوشیده در کنج سینه
محق حق گزاری کند مستحق را / ولای تو در سینه دارم رهینه


 شمارهٔ ۱۱۱۰

دلم بر آتشِ هجران بسوخت زار اندوه / رخم به خونِ جگر کرد لاله‌زار اندوه
ز دست عشوه هنوزم نداده بود خلاص / فکند بازم در پایِ انتظار اندوه
نه ممکن است که بی‌پای‌مردیِ شبِ وصل / مرا برون کند از دستِ روزگار اندوه
ز دستِ دل چه کنم کارِ من به جان آمد / ز بس که دست و دلم می‌برد ز کار اندوه
اگر فراقم ازین دست پای بردارد / برآورد ز دل و جانِ من دمار اندوه
به لب برآورد از حقّه بدن جانم / به دستِ شعبده هر دم هزار بار اندوه
نه بر مشاهده ی طلعتِ تو در حلقم / زقوم و زهر کند جامِ خوش‌گوار اندوه
چو از میان تو گویم چراست آن که مرا / ز سیلِ چشم چو جیحون کند کنار اندوه
نماز شامِ غریبان قیامتی دگرست / قیاس کن چه کند در شبانِ تار اندوه
مدارِ عشق نباشد نزاریا بر هجر / به کامِ دل بسی عاقبت مدار اندوه


 شمارهٔ ۱۱۱۱

هر کجا برفکند قامتِ جانان سایه / گوهر از سنگ برآرد اثرِ آن سایه
قدمش خاصیت فرّ همایی دارد / بر سرِ هر که فکند از سرِ احسان سایه
آفتاب است به رخساره و گسترده مدام / بر هر اطرافش از آن زلفِ پریشان سایه
پس روِ رایت حسنش چو قمر بسیارند / لازم است از پیِ خورشیدِدرخشان سایه
دل‌برا پس رویِ چرخِ سراسیمه مکن / هر زمان چون فلک از من بمگردان سایه
اشکم از آرزویِ رویِ تو چندان برود / کافکند آبله بر دیده ی گریان سایه
بر سرِ بحر کنارم چو نشست ابرِ دو چشم / اوفتد بر فلک از کثرتِ طوفان سایه
عقل زایل شود از من چو تو بنمایی روی / کند از مطلع خور میل به نقصان سایه
ظلمت و نور به هم گر نبود چون فکند / خطِ مشکینِ تو بر طلعتِ رخشان سایه
شب که دیده‌ست درآمیخته با روز آخر / زآن که در عین ضیا کی بود امکان سایه
تا ببندد چو مغان پیش خیالت زنّار / نفکند زلفِ تو بر هیچ مسلمان سایه
سایه بر کارِ نزاری فکن ای سروِ بهشت / که جگر سوخته را تازه کند جان سایه
مردم شیفته بی سایه نباشد گویند / پس منِ شیفته را کو اثری زان سایه


 شمارهٔ ۱۱۱۲

نگاه می‌کنم از هر چه آفرید خدای / مرا سه چیز خوش آمد درین بهشت سرای
یکی سماع و دوم باده و سیم شاهد / که اختیار همین هر سه کرد عالی رای
نه هم چو زمزمه‌ی مطرب است شوق‌انگیز / اگرچه سحر کند عندلیبِ زهره‌سرای
نه هم‌چو آبِ رزان مونس است و غم‌پرداز / اگرچه آب روان نیز هست جان‌افزای
نه چون زمرّد سبزست بر عذارِ چو سیم / اگرچه سبزه بود دل‌فریب و طبع گشای
چو زلفِ یار نباشد بهار، عنبر بوی / چو رویِ دوست نباشد فلک جهان‌‌آرای
که را تفرّج باغ است و بوستان رغبت / که من ز دوست ندارم به خویشتن پروای
برو چو نای مپیمای باد بر سر خاک / به پای چنگ به پیمانه باده می‌پیمای
چرا چو آب برآرد ز روی آینه زنگ / ز سینه آب عنب صیقلی‌ست زنگ‌زدای
جهان بخورد نزاری به نیم کاسه سفال / به جام خویش بیا گو جم و جهان بنمای


 شمارهٔ ۱۱۱۳

ای به خورد و خواب قانع هم‌چو حیوان از غذای / یک نفس زین چارچوبِ طبعِ حیوانی برآی
آدمی مانی ولیکن آدمی سیرت نه ای / دیو پیکر نیستی اما که هستی دیو رای
خود گرفتم باصره‌ ت را قفل حیرت بسته‌اند / امتحان را چشمِ دل بر آینه ی عبرت گشای
عالمِ باقی و فانی را به هم نسبت مکن / روزکی چند ار خوشت باشد درین فانی سرای
گر نکو نامیت می‌باید مجوی آزارِ خلق / کز ستم‌گاری نشد با فرّه ی ایزد همای
رستگاری با کم آزاری توانی یافتن / با کم آزاران نشین و با کم‌آزاران گرای


 شمارهٔ ۱۱۱۴

که می‌برد خبر از من بدان جهان آرای / که زینهار تو و عهدِ من برایِ خدای
تو آفتابی و من ذرهّ‌ ای چنان نکنی / که در زمانه شوم چون هلال دست‌نمای
مرا خوش است به دشواری و به آسانی / به اعتمادِ تو ای ماه‌رویِ مهرافزای
اگر ز پیکر من بند بند بگشایند / روا بود تو به کس لب به خنده برمگشای
بکن برایِ صلاح از مخالفان پرهیز / که نیک‌بخت بود متّقی به هر دو سرای
چو اتفاقِ محبّت ز هر دو جانب هست / من و تو و تو و من، گو حسود ژاژ مخای
به سر بگردم و دستت چنان به دست آرم / که بعد ازین ز سفر درکشم به دامن پای
خوشا که حلقه به در برزنم چو بازآیم / یکی درم بگشاید به مرحبا که درآی
به دوستی نزاری که رغمِ دشمن را / به دستِ معتمدی نامه‌ ای به من فرمای


 شمارهٔ ۱۱۱۵

روی زیبا به تو گفتم که میارای میارای / فتنه بر فتنه منه حُسن میفزای میفزای
روزگاری‌ست که بر کشته‌ی هجران نگذشتی / رحم کن بر من بی‌چاره ببخشای ببخشای
در گشاده‌ست و من استاده به خدمت مترصّد / لطف کن یک نفس از بام فرود آی فرود آی
باده پیمای که پیمانه ی پیمان‌شکنِ عمر / پر شود زود بیا باد مپیمای مپیمای
گفته‌ای طاقتم از دستِ نزاری برسیده ا‌ست / الله الله، دگر این لطف مفرمای مفرمای


 شمارهٔ ۱۱۱۶

غم نخواهم خورد گر دنیا سرآید گو سرآی / مطربا خوش می‌زن و خوش می‌‌خور و خوش می‌سرای
عمر باقی چیست نقدالوقت را دریافتن / کس نخواهد ماند جاویدان درین فانی سرای
پای‌مردی تا به دست آری منه سر بر زمین / خیز حبل‌الله بگیر از چاه ظلمت بر سر آی
گر نداری باورم اینک گواهم عادل است / در کلام‌الله بیابی گر بخوانی چند جای
گر نمی‌خواهی که در ظلمت بمانی، بازگرد / از همه دیوانِ مردم چهره ی ابلیس رای
پیش از آن کت مالک قصّاب بگشاید ز هم / مُهره‌های پشت، مِهر از کیسه ی زر برگشای
آن که بر هم می‌فزاید زر به زرق و زور وظلم / گر تواند یک نفس در زندگانی گو فزای
ساقیا بر دست من نه جام شوق انگیز عشق / تا چنان گردم که پای از سر ندانم سر ز پای
پُر به من ده ساغری امشب که فردا در بهشت / ساغری پُر از شراب خاص بدهادت خدای
روح بی می بی‌صفا باشد ازین جا گفته‌اند / اهل حکمت جام می را صیقل ظلمت زدای
جام کی‌خسرو که می‌گویند می‌دانی که چیست / سینه ی مردان حق جامی بود گیتی نمای
در خراباتی که مردان‌اند با تو هرچه هست / از برون بگذار چون گفتند بسم‌الله درآی
دولت باقی ز فرّ سایه ی مردان طلب / نه ز پرّ استخوان پرورده ی مسکین همای
رمز با اربابِ معنی می‌رود اندیشه نیست / صدق می‌گویی نزاری حاسدت گو ژاژخای
دشمنم را گو دهل می‌زن که من بی هم‌دمی / دم نخواهم زد بدان گو باد پیماید چو نای


 شمارهٔ ۱۱۱۷

گر هیچ به کویِ ما کنی رای / بر خانه ی چشم ما فرود آی
گرچه نبود چو من گدا را / در خوردِ نزولِ پادشا جای
زان روی که خانه خانه ی تست / زنهار مضایقت مفرمای
تا پیش کشی کنیم حالی / از حقّه ی دیده ی گهرزای
پروای کسی دگر ندارم / از توبه خودم کدام پروای
دریاب که شد ز دست کارم / آخر گذری کن از سرِ پای
ای سرو روان به موسم گل / روزی به طوافِ باغ ما آی
هم بلبل را چو من در آشوب / هم باغ به روی خود بیارای
گو باد نزاری و به زاری / آیا بود این سعادتم وای


 شمارهٔ ۱۱۱۸

به مزدِ جان خود بر من ببخشای / دمی در کلبه ی احزان ما آی
چه معنی دارد این نامهربانی / بیا ای رشک مهر عالم آرای
بیا ای دیده را چون روشنایی / که بر چشمِ جان‌بینت کنم جای
تن و جان و دل و دین صرف کردم / دگر گر التماسی هست فرمای
چو شد مُلک وجودم از تو بلغاق / مرا زین بیشتر بلغاق منمای
به جانت دوست می‌دارم به جانت / که بستان جانم و بر جان ببخشای
تو روحی و لبت آبِ حیات است / مکاه از جان من در عمرم افزای
نیارم دامنت از دست دادن / به دستانِ رقیبِ بی سر و پای
مرا با این شکر نی چاشنی هست / برو گو مدّعی و ژاژ می‌خای
مکُش آخر نزاری را به زاری / چنین بر خونِ ناحق دست مگشای
نمی‌ترسی در روزِ مظالم / بگیرم دامنت ای سرو بالای


 شمارهٔ ۱۱۱۹

چیست آن پای‌بندِ دست گشای / عقل فرتوت و عشق سحرنمای
عقل از امر فایض است آری / عشق هم فایض است از بالای
عاشقی عالمِ خوش است و مرا / نیست اکنون به عاقلان پروای
من چو اکنون نمی‌پرستم عقل / کوی دیوانگان گرفتم جای
او سرِ خویشتن گرفت چو من / درکشیدم ازو به دامن پای
من و اکنون و جامِ جان پرور / بر جمال بتِ جهان آرای
گفت و گوی سرای باقی را / نیک مستظهرم به فضل خدای
مرغ جان را نزاریا یک ره / زین نشیمن گهِ توهّم زای
تا ببینی عیان به چشم عیان / بال بگشای و سوی سدره برآی


 شمارهٔ ۱۱۲۰

دل شکسته ی ما را رعایتی فرمای / به پرسشی چه شود الله الله از سرِ پای
دمی درآی و زمانی بپای و در خلوت / کله فرو نه و بندِ بغلترق بگشای
اگر بلایِ دلِ مردم است بالایت / ستیزه ی دلِ من دم به دم بلا منمای
ببین که خلق چه غوغا کنند و فتنه شوند / تفرّجی کن و چون یوسف از تتق به درآی
کمان مکش ز برِ تیرِ غمزه تا بُن گوش / ستم مکن ز برِ فتنه، فتنه برمفزای
رخت که آینه ی اعتبار دیو و پری‌ست / کسی ندید که پایِ دلش نرفت از جای
دلم به سایه زلفِ تو درگریخت چو دید / که فرّ زلف تو دارد خواصِ پرّ همای
تو خود حواله ی ما بوده‌ای به حکم ازل / غلط شدم به تو ما را حواله کرد خدای
ز دست رفت نزاری به لطف دریابش / به حال او نظری کن عنایتی فرمای


 شمارهٔ ۱۱۲۱

گر نداری خبر از چشمه ی حیوان به من آی / تا به سرچشمه ی خضرت برم انگشت نمای
اگرت طاقت تشنیعِ جَهول است بیا / در خرابات و درِ می‌کده بر خود بگشای
نی غلط رفت که از خویش برون آمدن است / وان جهانی‌ست که آن‌جا نه جهان است و نه جای
وان چه جای است و مقاماتِ برانداختگان / که در آن‌جا نبود نه دل و دین نه سرو پای
ور سرِ بی سر و سامانت به برگ است و نوا / هرچه از خویش برون آمده باشی به من آی
ناشری پوش نه کم‌خا و نخ و اطلس و خز / نیستی کرمِ قَزین بیش به خود برمتنای
رفته تا سایه ی پای علم عشق خوش است / بیش هم پهلوی دیوارِ پی آزرده مپای
رای تو آفتِ دین تو و رنج دل تست / جنبشی کن ز خودی برشکن ای صاحب رای
عقل مشاطه ی رای آمد و رای احول چشم / چشم احول نپذیرد چو رخ خوب آرای
طمع خیر نزاری ببر از کون و مکان / چه تمتع ز جهانی که بود حادثه‌زای
حب ذریه ی اولادِ حبیب‌الله بس / هم برین باش و برین هیچ دگر برمفزای


 شمارهٔ ۱۱۲۲

ای یار بی‌وفا که ز ما برشکسته‌ای / پیوند مهر و عِقد محبت گسسته‌ای
ضایع مکن حقوقِ مودّت به هیچ حال / گر خود همه دمی‌ست که با ما نشسته‌ای
ما از تو خسته‌ایم و شکایت نمی‌کنیم / باری مکن ز ما گله کز ما نخسته‌ای
ما دست شسته از دل و جان در وفای تو / تو دل چرا ز دوستی ما بشسته‌ای
با این همه لطافت و شیرین زبانی ا‌ت / با ما به گاهِ طعنه زدن چون کبسته‌ای
آخر به رستخیز منت التفات نیست / پنداری از صراطِ قیامت برسته‌ای
حالا ز سوز وامقِ بی‌چاره غافلی / آری هنوز باش که عذرا نجسته‌ای
ای سروِ باغ جان که ز چشمم نمی‌روی / بر جوی‌بارِ دیده ی من طرفه رسته‌ای
دل بردی از نزاری و جان هم دریغ نیست / گر دل درین ستم زده جان نیز بسته‌ای


 شمارهٔ ۱۱۲۳

در دل نشسته‌ای اگر از دیده رفته‌ای / نی‌نی ز دیده نیز نگویم نهفته‌ای
ما بی‌تو نیستیم و توی ما پس از چه روی / گوییم گاه حاضر و گاهی برفته‌ای
چون برقِ سوزناک که در خشک و تر گرفت / از تاب مهر جان و دلم درگرفته‌ای
از نافه ی نغوله که هرجا دلی دروست / عطارخانه ‌ها همه بر هم کشفته‌ای
ای نوبهار حسن به بستان ما درآی / تا گل به از تو یا تو به از گل شکفته‌ای
لؤلؤی اشک بر مژه ی من ببین بیا / مردانه نکته‌ ای‌ست که در رشته سفته‌ای
خارست نوکِ هر مژه در چشم ما و تو / بر بسترِ حریر به صد ناز خفته‌ای
باریک می‌رود سخن آخر نزاریا / این زان دقیقه‌هاست که با کس نگفته‌ای


 شمارهٔ ۱۱۲۴

رفتی و صیدِ خاطر احباب کردهای / قلّاب شوق ر دلِ اصحاب کرده‌ای
دل برده‌ای و تاختن آورده‌ای به جان / آهسته‌تر که زهره ی ما آب کرده‌ای
بس زاهدانِ خشک که در بحرِ زهدشان / کشتی ز ره ببرده و غرقاب کرده‌ای
بس ساکنانِ کنج خرابات را که باز / خلوت‌نشین گوشه ی محراب کرده‌ای
شب‌ها که ما ز شوقِ تو تا روز کرده‌ایم / تو همچو بختِ خفته ی ما خواب کرده‌ای
ما را که یک دقیقه نصیب است ز آفتاب / ساعت شناس‌تر ز سترلاب کرده‌ای
خصمی مسلّط است که بر ما گماشتی / گفتم مگر رقیبی بوّاب کرده‌ای
نی عقل و نی فراغت و نی دل نزاریا / اثبات عاشقی به چه اسباب کرده‌ای


 شمارهٔ ۱۱۲۵

تا در خرابه ی دلِ ما خانه کرده‌ای / خلوت‌سرای سینه چو کاشانه کرده‌ای
کنج دلم نه لایق گنج غم تو بود / آری مقامِ گنج به ویرانه کرده‌ای
آن بود بس مرا که شدم آشنای تو / یکباره‌ام ز مشغله بیگانه کرده‌ای
یک جرعه بی‌قرار کند پیل مست را / زین باده بر سرم که به پیمانه کرده‌ای
دیوانه گر به سلسله عاقل شود چرا / ما را به زلفِ سلسله دیوانه کرده‌ای
خالِ لبت به دولتِ این حالم اوفکند / دربندِ دامم از پی این دانه کرده‌ای
خود را به چشم مدّعیان وانموده‌ای / اندر زبانِ خلق چو افسانه کرده‌ای
منمای شمعِ روی به هر کس که خلق را / نادیده بر جمال چو پروانه کرده‌ای
یک‌باره پرده از سَرِ سِر برگرفته‌ای / خوش رفته‌ای نزاری و مردانه کرده‌ای


 شمارهٔ ۱۱۲۶

مردمان گویند از می توبه تا کی کرده‌ای / باز لعبت بازی دیگر برون آورده‌ای
با که بر هم بسته‌ای این نقش و این شَین از کجاست / نذر تا کی کرده‌ای سوگند تا کی خورده‌ای
گه مقصّروار در بحث مراتب مانده‌ای / گه علم چون غالیان بر بامِ عالم برده‌ای
گاه در دعوت سخن با آسمان پیوسته‌ای / گاه در وحدت بساطِ لامکان گسترده‌ای
در تن‌آسانی دل و دست از دو عالم شسته‌ای / در مسلمانی خدا و خلق را آزرده‌ای
در فضولی هر چه تضییقی کنی دَه حرفتی / در دورویی هر چه تخفیفی کنی صد مرده‌ای
خشک و تر در خرمنِ لاغیر بر هم سوختی / در میان آتش کثرت هنوز افسرده‌ای
این همه هستم که می‌گویید و زین‌ها بیش‌تر / چون کنم پروردگارا گرچنان پرورده‌ای
تا نزاری از کجا پیدا کند خطِ جواز / گر ز لوح حرفتش حرفِ نعم بسترده‌ای


 شمارهٔ ۱۱۲۷

ای یار بی‌وفا که دل از ما بریده‌ای / گویی که پیش هرگز ما را ندیده‌ای
سرگشته‌ام چو ذره ز خورشید روی تو / دامن چرا چو سایه ز ما درکشیده‌ای
لیلی شنیده‌ام که ز مجنون نمی‌شکیفت / مجنون شدم بتا به چه از ما رمیده‌ای
هیهات اگر به واقعه ی من رسیده‌ای / آری ملامتت نکنم نارسیده‌ای
هرگز خلاف رای تو چیزی نگفته‌ام / با من بگوی اگر تو ز جایی شنیده‌ای
دریای خون شده‌ست کنارم ز ابرِ چشم / از بس به نوکِ غمزه که جانم خلیده‌ای
از آبِ دیده آتشِ دل کم نمی‌شود / گیرم نزاری از مژه‌ها خون چکیده‌ای
در باغ سرو فارغ و آزاد می‌رود / او را چه غم اگر تو به قامت خمیده‌ای


 شمارهٔ ۱۱۲۸

اگر عنانِ عنایت به سوی ما تابی / مگر بود که مرا زنده باز دریابی
عجب اگر اجلم مهلتِ وصال دهد / مگر که دیر نیایی و زود بشتابی
بیا کز آتشِ فرقت چو ژاله می‌بارد / بر آبگینه ی رویم سرشک عنابی
غمت به تیغ بلا پوست باز کرد ز من / ندانم از که درآموخت رسم قصابی
ز روی هم‌چو زرم اشک سیم می‌سازد / زهی فلان که چنین شهره شد به قلّابی
ز بس که موج زد و غوطه داد مردمِ چشم / گرفت مردمَکش خویِ مردمِ آبی
بیا که روی چو مهتابه ی نزاری شد / ز آفتابِ رخت در حجاب مهتابی


 شمارهٔ ۱۱۲۹

بازم افتاد دلِ ممتحن اندر تابی / از غم ماه‌جبینی شده‌ام مهتابی
باز از آشوبِ جهانی که نمی‌یارم گفت / قصّه‌ ای دارم و دارد صفتش اطنابی
جفت ابروش که طاق است چو دیدم گفتم / قبله ی خویش توان کرد چنین محرابی
دوش بنمود به من گیسو و گفتم به حکیم / کس پریشان‌تر ازین گفت نبیند خوابی
خود چه گویم ز دهانش که چو من تشنه بسی / جان بدادند و از آن چشمه نخوردند آبی
گو چنین باش بقا باد غمِ هجران را / گر میسّر نشود وصل به هیچ اسبابی
بی‌نهایت نبود هیچ بدایت الّا / قلزمِ عشق که آن را نبود پایابی
عاشقی بیش جگر خوردن و جان کندن نیست / گر همه حیف و جفایی بود از بوّابی
مهلتی باید و عمری که نزاری شرحی / باز گوید که چه‌ها می‌کشد از هر بابی


 شمارهٔ ۱۱۳۰

دوش من بودم و خورشیدی و خوش مهتابی / بر کف از مشعله ی آتش رخشان آبی
مجلس آراسته از طلعتِ خورشید و چو ماه / ساقیی پیش و چو کوه از پسِ در بوّابی
کردمی سجده چو ساقی به من آوردی می / کشتیی پر که چو بحرش نبود پایابی
پیش ابرویِ بتی سجده توان برد که نیست / جز مگر در حرمِ کعبه چنان محرابی
گر رقیبم ندهد بار مده گو که مرا / نیست در خورد بر آن در ملک الحجّابی
منم و رندی و قلاشی و از دنیایی / نیم جانی‌ست فدا گر کند استصوابی
من ز خم‌خانه ی عشق آمده‌ام مست و خراب / سکّه ی من نشود قلب به هر قلّابی
نتوان برد به زورم ز خرابات برون / گر درآویزند از گردن من قلابی
هم‌چو من کس نشناسد به جهان قیمتِ می / من خود الحق صفتش کرده‌ام از هر بابی
هم‌چو جامِ جمش از غیب دهد آگاهی / گر منجّم کند از خشتِ خم اصطرلابی
راستی را عجب است این که نزاری گفته‌ست / دوش من بودم و خورشید و خوش مهتابی
کردم امروز سوالی ز نزاری به جواب / گفت آری نتوان دید از این به خوابی


 شمارهٔ ۱۱۳۱

ای صورت خیالت در پیش من شرابی / وی پرتو جمالت در چشمم آفتابی
از چشم پرخمارت در مغزِ من بخاری / وز زلفِ تاب‌دارت در جانم اضطرابی
شب‌های تا به روزم از دیده رفته سیلی / وز تابِ آتش تب در دل فتاده تابی
از سوز سینه بسته وز درد دل گشاده / بر هر نفس شراری وز هر مژه زهابی
حلاج‌وار خواهم بر دار عشق خود را / وز حلقه‌های زلفت در حلق من طنابی
یک ره نصیحتی کن خورشید حسنِ خود را / تا فتنه برنخیزد گو برفکن نقابی
سوزِ تو در سرِ من صوری‌ست در قیامت / مهرِ تو در دل من گنجی‌ست در خرابی
آخر به کویِ وصلت دریوزه چند آرم / یا زود کن ثوابی یا باز ده جوابی
در کشتن نزاری تعجیل می‌نمایی / آهسته‌تر نگارا گر نیست بس شتابی


 شمارهٔ ۱۱۳۲

ما را بده از کوثرِ خم‌خانه شرابی / تعجیل کن ای دوست که داریم شتابی
پیش آر سبک جامِ جم عشق و بزن زود / بر آتشِ تیز جگر سوخته آبی
آن آب به اسم است و به فعل آتشِ سوزان / زان آتش سوزان جگرم کرد کبابی
ما پاک بسوزیم که خود پاک بسوزند / در کارگه عشقِ تو سد خام به تابی
در مرتبه ی عالم دنیا به ضرورت / تقدیر توان کرد خطایی و صوابی
در عالم وحدت نبود حکم دو وجهی / آن‌جا نتوان گفت جمالی و نقابی
نظّاره‌گه غیب حضورست و وزین جا / محجوب نداند که جز او نیست حجابی
در دیده ی هر دیده که مستغرق نورست / این گنبد فیروزه بود کم ز حبابی
با عشق تشبّه نکند عقل و مثالش / آن است که طاووسی سازد ز غرابی
حلاج نباشد نه به دعوی نه به معنی / هر دزد که بر دار کشندش به طنابی
از سدره نشینان شده مخصوص محقّق / هر لحظه به تشریفِ کمالی و ثوابی
تا خود چه خلل عالم معمورِ جهان را / گر مست برون شد ز خرابات خرابی
گویند نزاری ز پس توبه دگربار / شد با سرِ می هست مرا طرفه جوابی
از صومعه با می‌کده رفتم چه شد آخر / گر عشق برون برد خری را ز خلابی
دارد به مقیمانِ خرابات ارادت / جای دگرش نیست نه ملجأ نه مآبی


 شمارهٔ ۱۱۳۳

اگر خواهی که خود را بازیابی / میان محرمان راز یابی
غلط کردم در او شو محوِ مطلق / چو گشتی محو آن‌جا بازیابی
همایِ عشق را بر فرق تسلیم / ز بامِ سدره در پرواز یابی
گر از ثعبان نفس ایمن بباشی / چو موسی قدرتِ اعجاز یابی
مکن بر بی ‌زبانان ظلم امروز / که فرداشان سخن پرداز یابی
به روز مویه یک یک موی بر خویش / اگر مایی کنی غمّاز یابی
زهی شرکِ عظیم استغفرالله / که با او خویش را انباز یابی
یقین می‌دان که باشی در جهنم / چو خود را در میان آز یابی
نسازد با تو دنیا تا تو از حرص / همه کارِ جهان ناساز یابی
نزاری محو شو فی‌الجمله در دوست / اگر خواهی که خود را بازیابی
همان شرک است اگر یک ذره خود را / در این چشم دوبینی بازیابی


 شمارهٔ ۱۱۳۴

شهره ی شهر شدم در غم شهرآشوبی / وز که در دوستیِ او نگرفتم کوبی
بی‌دل‌آرامی آرام نمی‌گیرد دل / چه کنم بخت ندارد که ندارد خوبی
صبر بر وعده ی فردای قیامت تا چند / هم‌چنین بر نتوان ساخت ز من ایّوبی
دامن سرو قدی را به کف آرم امروز / در چنین سایه نشینم من و اینک طوبی
از محبت اثری نیست در آن سینه که نیست / در دلش جنبش دردی ز غم محبوبی
هیچ دل‌ سوخته را دردِ مسلمانی نیست / کیست کز دوست سوی دوست برد مکتوبی
مسند مصرِ دل ما نبود بی‌یوسف / حزن را نیست ولیکن به سر از یعقوبی
لافِ معنی نتواند که زند هر گولی / اژدهایی نتواند که کند هر چوبی
بر نزاری چه ملامت که ز مبدای وجود / میل هر طایفه‌ ای هست سوی مطلوبی


 شمارهٔ ۱۱۳۵

ما را ز دهانِ تو نباتی / یعنی که به بوسه‌ ای براتی
شکرانه ی روزگارِ خود را / از گوشه ی لب بده زکاتی
شیرین‌تر و نغزتر نباشد / در مصر ازین شکر نباتی
در چشمه ی آفتاب نبود / چون لعل تو چشمه ی حیاتی
بنشین برِ ما دمی که برخاست / از چشمه ی چشم ما فراتی
بر وعده ی انتظار وصلت / تا صبر کنیم کو ثباتی
ای یار به چشمِ پاک‌بازان / از جانب ما کن التفاتی
این عشق نه بر لب و دهانست / به زین بشنو زمن صفاتی
مستغرقِ عشق چیست دانی / ذاتی شده متحد به ذاتی
خودبینی و آرزو پرستی / رهیابی و پروریده لاتی
بشتاب نزاریا در آن کوش / کز خویشتنت بود نجاتی
زین نجد به وجد بر سر آیی / مغرور مشو به مسکراتی
تا زنده شوی بمیر بی‌مرگ / خود بر همه واجب است ماتی


 شمارهٔ ۱۱۳۶

هنوز امّید می‌دارم به عون‌الله ملاقاتی / سری بر قلّه ی کوهی و دستی بر مناجاتی
مگر این قلّه طورستی و فرعونان حشر کردند / من و اصحابنا بر ساخته از قلّه میقاتی
دلی در دوست پیوستیم و ببریدیم از غیرش / کنون بی‌هوده حاجت نیست با هر کس ملاقاتی
مرا از خانقاه و مدرسه دل سیر شد حالی / ز هر گوشانه گر خواهی برون آرم خراباتی
خطیبِ شهر گو از سدره ی اعلا طلب ما را / بدان جا می‌کند اِنها گرش باشد مهماتی
به ترکانِ ختایی التفاتی نیست در مجلس / به استصواب ما را نیست بس چندان مبالاتی
خدا را مشترک داری میانِ عقل ورای خود / نبی را بازپس می‌داری از هر ناقص‌الذاتی
ازیرا هم‌چو احول وقت کژ دیدن همه چشمی / به ضدّیت همه تن گویی از بهر محالاتی
مرا بالا و با الّا چه کار او بس بحمدالله / که هرجا او بود نبود مجالِ نفی و اثباتی
نزاری را که می‌داند کز الهام الاهیت / فرو می‌آیدش هر دم چنین نادر کراماتی


 شمارهٔ ۱۱۳۷

ز ما برشکستی و از ما بجستی / بر آنی که از زحمتِ ما برستی
دلِ ما ببردی سرِ ما نداری / درست است اگر ماجرا برشکستی
خیال تو از چشم ما نیست غایب / بلی شیوه ی ما بود بت‌پرستی
ترا تا بدیدم به تو بگرویدم / دل از ما ببردی و در جان نشستی
ملامت مکن بر نزاریِ مسکین / اگر پیش با خود نیاید ز مستی


 شمارهٔ ۱۱۳۸

گر به مستی زدم اندر سر زلفت دستی / این همه خرده نگیرند بتا بر مستی
دست من گیر که بر دست نگیرند از مست / هان بده هین بستان از سر پیمان دستی
ای که گفتی من اگر مست بدم دوش امروز / سرِ این فتنه که داند به کجا پیوستی
خوش نکو طرفه عجب قاعده‌ای بودی اگر / هرکه بدمست شدی عهد وفا بشکستی
گر به طوفان عتاب تو غباری برخاست / کاشکی باز به آبِ سرِ من بنشستی
حلقه‌ی زلف تو در دست من و دل ساکن / والله ار سلسله برپای بدی بگسستی
کاشکی دست رسستی و در اسلام روا / تا من آن زلف چو زنار مغان بربستی
عشق در سینه و می در سر و سودا در دل / عقل را چاره همین بود که بیرون جستی
عشق و مستی و جوانی و نزاری هیهات / عقل اینجا چه کند کاش که باری هستی
من خود از صحبت اغیار گریزان باشم / خاصه از عقلِ جگرخواره گرانی پستی


 شمارهٔ ۱۱۳۹

یک جام به من ده و برستی / از علتِ خویشتن‌پرستی
ساقی بنهم چرا بننهم / بر پای تو سر که حق به دستی
من جان به لب و تو جام بر کف / یک جام به من ده و برستی
منمای اگر امین رازی / خود را به کسان چنان که هستی
بی‌هوشی ما ز آب رز نیست / مستیم ز باده‌ی الستی
ای دوست رعایت دلی کن / کز طعنه‌ی دشمنش بخستی
گه گه چه شود که از سر لطف / پیغامی و نامه‌ای فرستی
گفتم به وصال درگشایی / تو خود درِ مردمی ببستی
هشیار نمی‌شود نزاری / از غایت بی‌خودی و مستی


 شمارهٔ ۱۱۴۰

گر مستی و گر هواپرستی / از ما بگذر چنان که هستی
در شور که در هوای شیرین / هم شیفتگی به است و مستی
چون سدره اگر بلند قدری / با همت خود هنوز پستی
لافی زدی از مصاف وحدت / وز حمله‌ی اولین بجستی
اندیشه کن از جنود ارواح / یاد آر ز ساغر الستی
با ما به وفاق عهد کردی / وز ما به نفاق برشکستی
سودت نکند ثناسرایی / چون سینه‌ی سرّ ما بخستی
دستان چه کنی که پورِ دستان / شمشیر همی زند دو دستی
رسوا کندت نزاریا عشق / گر قلب به ناقدان فرستی
با خویش چه می‌کنی ز خود دور / بی‌خویشتنی و بباش و رستی


 شمارهٔ ۱۱۴۱

چه شب بود آن که از ما برشکستی / کزان شب باز در در وصل بستی
چه رسوا کردی اندر شهر ما را / شدی در پرده‌ی عصمت نشستی
رقیبان گرچه مانع می‌شوندت / نگویم نیستی معذور هستی
ولی گه گه ز روی مهربانی / کم آخر زان که پیغامی فرستی
غرض‌خواهان زبان در من کشیدند / گناهم عاشقی بوده‌ست و مستی
ز من برگشتی از بهر رقیبان / به رغم دوستان دشمن‌ پرستی
نزاری از رقیبان چند نالی / کم خود گیر از دشمن برستی


 شمارهٔ ۱۱۴۲

گر تو را با ما نه یاری با تو ما را دوستی / دوستی بس معتبر اصلی‌ست یارا دوستی
دوستی باید که در باطن بود چون نقش سنگ / لایق از محرم نباشد آشکارا دوستی
دشمن خود باش تا باشی مگر با دوست دوست / دشمنی آخر مقابل کی بود با دوستی
گر میان دوست می‌خواهی ز خود شو برکنار / در میان فرقی بود از دشمنی تا دوستی
ور کنار دوست می‌خواهی برون شو از میان / دوست خود داند تو را یا دشمنی یا دوستی
هر دو نبود یا تو یا او خود همه او و تو هیچ / خویش دشمن باش اگر با دوست تنها دوستی
هر که آورده‌ست از آنجا دشمنی با خویشتن / کی تواند برد ازین‌جا باز آنجا دوستی
مست خواهم رفت چون مست آمدم از ابتدا / منتها هم دوستی شد چون ز مبدا دوستی
تبعثون دریافتم سرّ تموتون کشف شد / تا نپنداری مگر مستم ز صهبا دوستی
معتبر پندی ست بشنو از نزاری بی‌ریا / هر چه دیگر هیچ باقی نیست الا دوستی


 شمارهٔ ۱۱۴۳

خلاف وفا نیست در دوستی / دلا در وفا کوش اگر دوستی
ز مبدای ارواح پیوسته‌اند / چو زنجیر در هم‌ دگر دوستی
ز دنیا نیاری برون برد هیچ / که با تو بماند مگر دوستی
دل ای یار بر نامرادی بنه / که بر نایدت بی‌جگر دوستی
کسی در جهان جز به تسلیم عشق / نیارست بردن به سر دوستی
توای دشمن خود توقع مدار / ز خودبینِ کوته‌نظر دوستی
نباشد به نزدیک اهل خرد / ز دشمن‌پرستی بتر دوستی
مکن دشمنی دوستی پیشه کن / که اصلیست بس معتبر دوستی
به از گنج قارون به فرزند اگر / به میراث ماند از پدر دوستی
چو مردان ز مبدای فطرت اگر / به سر می‌توانی ببر دوستی
به پوسیده جانی بقای ابد / خوش ارزد نزاری بخر دوستی
خدا دوستان را ز خود‌ دشمنی / زیانی نبوده‌ست در دوستی


 شمارهٔ ۱۱۴۴

نگارا یاد می‌داری که با ما عهد پیوستی / چرا پیوند ببریدی چرا سوگند بشکستی
چو ما را ملک دل کردی و ملک جان زدی بر هم / قبای عهد بگشادی کمر برخون ما بستی
چنان یک‌باره ببریدی و ترک دوستی کردی / که مکتوبات یاران را جوابی باز نفرستی
قیامت می‌کند حسنت تعالی الله زهی فتنه / فغان برخاست از مردم به هر محفل که بنشستی
قبول دوستی کردی وداع وایه‌ی خود کن / که ممکن نیست جان بردن ازین دعوی که پیوستی
به پای خم نشستی سر بنه گردن مکش یارا / که پیل مست را با او خطا باشد زبردستی
هنوز افسرده پندارد که خواهد مست شد وقتی / اگر نقدی به دست آری ازین پس نسیه نپرستی
کسی از من نمی‌گوید به هشیاران که ای خامان / نزاری از الست آورد با خود این همه مستی


 شمارهٔ ۱۱۴۵

دوش آمد و گفت اگر ز هستی / یک‌باره درست برشکستی
رو از سر نام و ننگ برخیز / چون بر سر کوی ما نشستی
یا دست وفا به دست ما ده / ورنه سر خویش گیر و جستی
خودبینی و خویشتن‌نمایی / بسیار بتر ز بت‌پرستی
از خودبینی خلاص یابی / گر خویش به پیش برنه‌استی
سرها که ز غایت توهم / بر غنج‌چه‌ی خیال بستی
ای مرغ رمیده از نشیمن / باز آی به آشیان و رستی
زنهار نزاریا نگویی / با بی‌خبران سخن ز مستی
باشد که مگر وجود مستان / معراج کند شبی ز پستی


 شمارهٔ ۱۱۴۶

کاش باری عقل دست از کارِ ما واداشتی / تا نبودی بر سر ِ ما ننگِ هر ناداشتی
بی نصیبم از سروش ِ عقل و بی سامان ِ بخت / چون بزرگان یا خط ِ آزادیی یا داشتی
هیچ اگر در باب ِ ما بودی رعایت گونه ای / هرگز آخر یک نفس یک لمحه با ما داشتی
بر گذرگاه جیوش عقل نشستی دلم / هم از آن برتر شدی از پیش اگر پا داشتی
چون به خود درماند و شد از عشق کلی ناامید / خواست تا دل با کسی یک رو و یک تا داشتی
دست زد در دامنِ عشق و بدو تسلیم کرد / عقل خود ننشستی از اول اگر جا داشتی
چون رموزی داشت با ما عشق از مبدای کون / با همه کس گر همان بودی همان را داشتی
فاش از اهل بهشت استی و در خورد ِ ثواب / دست ها در حلقه های زلف حورا داشتی
این همه کس داند از حالِ نزاری کو به طوع / پس روی ِ عقل کردی گر نه سودا داشتی


 شمارهٔ ۱۱۴۷

کاشکی ما را جفا از پیشِ ما برداشتی / کز وجود ناقص ما ذره ای نگذاشتی
من بر آنم کز وجودِ من برون آرد مرا / در سر ِ هر کس به حد ِ او بود پنداشتی
سلطنت هم گر بدین طبل و علم بودی به حشر / دشت بان داهولِ خود آن روز هم بفراشتی
مطبخ محمود با چندان شکوه سلطنت / هم به سعی دشت بان می یافت شام و چاشنی
وای ازین دیوان ِ مردم چهره یعنی نفس ما / آدم ار دانسته بودی تخمِ بد کی کاشتی
گر بدانستی که با خاک خواهد رفت خاک / چشمه ی حیوان به دست ِ خود نمی انباشتی
رستمی بودی مظفر گشته بر اکوان / گر نزاری روی از اکوانِ خود برداشتی


 شمارهٔ ۱۱۴۸

با ما به وفا یک قدم ای یار نرفتی / صد بار زبان دادی و یک بار نرفتی
یک روز هوایِ منِ مظلوم نکردی / یک شب به مراد ِ منِ بیدار نرفتی
عشاق بگویند و چو سوسن سخن آرند / در خونِ که زان نرگس ِ بیمار نرفتی
صد بار برفتی به سرِ کشته ی هجران / یک بار دگر بگذر و انگار نرفتی
تا بیش دگر گل نزند لافِ لطافت / هرگز به تفرج سوی ِ گل زار نرفتی
در قاعده ی جور و جفا هیچ خلل نیست / نیک است که باری ز سرِ کار نرفتی
قدرِ حرمِ عشق ز من پرس تو زیرا / در بادیه پای آبله در خار نرفتی
نام تو به بد عهدی اگر چند برنجی / زان رفت که با هیچ وفادار نرفتی
در بادیه ی عشق سراسیمه نزاری / ز آنی که به ترتیب و به هنجار نرفتی


 شمارهٔ ۱۱۴۹

تا در جهان پدید بود سرو قامتی / ما را ز عاشقی نبود استقامتی
مستیم تا به روزِ قیامت ز جام عشق / بل گر بود ز بعد ِ قیامت قیامتی
هم دوستان دهند به شفقت نصیحتم / هم دشمنان کنند به رغبت ملامتی
دی شحنه گفت رو به سلامت فرو نشین / تا بر نخیزد از تو به هر سو علامتی
گفتم که مردِ عاشق ازین پند فارغ است / کاندر بلایِ عشق نباشد سلامتی
گفتا غرامتت بستانم که عاشقی / گفتم نه صعب تر ز جدایی غرامتی
آن ها که از مجاهده ی عشق واقف اند / بهزین کنند در حق ِ عاشق کرامتی
فریاد کز ندیمی ِ نامحرمان ِ عشق / هر لحظه می‌رسد به نزاری ندامتی


 شمارهٔ ۱۱۵۰

اگر هرگز شبی خواهی به بالا کرد معراجی / نزاری ام شب است آن شب بزن مردانه تاراجی
زدن مردانه لبیکی شدن در دست دوست مستغرق / فراز ِ تخت دار و سر نهادن بر سرش تاجی
طنابِ عشق در گردن به دار ِ شوق بررفتن / ز خود برساختن بی خویشتن یک باره حلاجی
به خود هر کس نیارد شد درون ِ حلقه ی مردان / محقان را درین ره هست قانونی و منهاجی
نه هر مرغی سزد فرِ همایی را، بود فرقی / ز بانگِ عکه ای تا بر زبان ِ حال ِ دراجی
مکرر شد قوافی باش کو رمزِ دگر دارم / نه هر لیلی و مجنونی نه هر داری و حلاجی
مرا با آن چه کار آخر که بیش و کم به تخمینی / منجم مدت عمری برون آرد ز هیلاجی
شدم گم گشته در ذاتی به ذاتِ خویشتن قائم / نی ام محتاجِ آن کس کو بود محتاج محتاجی
منم یک رشته در سلکی جواهر یک شبه با آن / چه باشد بر بساطِ ربعِ مسکون مهره عاجی
بسی این رقعه گستردند و ناگه مهره برچیدند / هم آخر مات شد استاد شطرنجی چو لیلاجی
نزاری چون بود حوری نشسته در کنار تو / به استحقاق سلطانی شده هم دستِ نساجی
فرو می ریز هر شب با محیط چشمت ار طوفان / شود خون بر میان آید کنار قلزم امواجی


 شمارهٔ ۱۱۵۱

ساقیا خیز و برافروز سبک مصباحی / قفل اندیشه ی بی فایده را مفتاحی
درد ِ سر دارم و سودایِ دل و رنج ِ دماغ / بده این مشکل پیش آمده را اصلاحی
لنگرِ خم بگشایید که کشتی ز محیط / نتوان برد برون بی مددِ ملاحی
من در افتادم و از من بستد عشق مرا / غرقه ای را چه محل در دهن تمساحی
مرهمِ عشق جراحت بود و به نشود / که مداواش محال است به هر جراحی
روح ثانیش نهادند لقب زیرا شد / هر زمان راحتِ روحی دگر از هر راحی
ما به اقدام همم سیر سماوات کنیم / سیرِ عشاق بدیع است ز هر سیاحی
هر کسی لازمه ای دارد و طرزی در شعر / راح را هم چو نزاری نبود مداحی
گر چه با نور ِ قدح حاجت آن نیست و لیک / ساقیا خیر و برافروز سبک مصباحی


 شمارهٔ ۱۱۵۲

نه قلزمم که به هم در شوم به هر بادی / که در میانه دلم هست کوه فولادی
غلط شدم که دلِ نا شکیب فرتوتم / چو آبِ تیره شود گر برون زند بادی
مثالِ صبر ِ من از روی ِ دوست دانی چیست / نهاده اند بر امواجِ بحر بنیادی
اگر نه شیفتگی در نهادِ من بودی / به من خدای ز فطرت خرد فرستادی
به عقل اگر چه که مبدای ِ آفرینشِ اوست / زمامِ عشق چه بودی که در ازل دادی
و گرنه از پیِ جسمی شریف بودی عشق / قدم ز عالم ِ ارواح پیش ننهادی
چرا به درد ننالم که آه دارم دوست / ز دردمند نباشد غریب فریادی
هنوز تا متعلق به جان ِ شیرینی / ز خویش برنتوان ساخت هم چو فرهادی
عجب مدار ز اقبالِ شاه ِ بنده نواز / که بندگیِ نزاری کند هر آزادی


 شمارهٔ ۱۱۵۳

چون هیچ بقایی نکند خاکی و بادی / دل بر کن این رهگذر انده و شادی
در حلقه ی رندانِ قلندر شو و بنشین / گر پای خود از زهد ریایی بگشادی
منزل مطلب چون که هم از گام نخستین / پای آبله کردی و به ره باز فتادی
ثابت قدم آنست که سر زیر ِ قدم کرد / افسر ننهی که به قدم سر ننهادی
با دیده ی بی دیده ی خود چون روی آن جا / کان جا همه روزست و تو خفاش نهادی
آن لحظه شدی زنده که چون خضر بمردی / وان لحظه بمردی که چو فرعون بزادی
زین پس مطلب داد ز بیداد نزاری / این داد هم از خود طلب ار طالب ِ دادی


 شمارهٔ ۱۱۵۴

مرا رمزی عجب نازل شد از تعالیم ِ استادی / که سقفِ معرفت را ساختم زان نغز بنیادی
تعالی ربنا تا در چه حیرت بوده ام ز اول / به خود بر هم ز خود ظلمی همی کردیم و بی دادی
شنیدی حارث مْرَّه چه دید از خویشتن بینی / اگر فرمان بری کردی به لعنت در نیفتادی
نبی با آن همه رتبت بدان محتاج شد کایزد / بدو وحیی رسانیدی و جبریلی فرستادی
پس اینجا ترک ِ تقلید ِ مقلد کردن اولا تر / به دانایی سپردن کو رهی روشن نشان دادی
به مقصد کی رسیدی سالک این ره مگر وقتی / که کلی اختیار خود به دست ِ صادقی دادی
اگر عاقل بدانستی که مجنون را چه حالت شد / نگشتی معترض بر وی سر ِ تسلیم بنهادی
به تنهایی سویِ مقصد نمی یارست ره بردن / ز لیلی هم رهی بر ساخت و ز عهد ِ وفا زادی
مسیح از نطفه ی امر آمد و شد مریم آبستن / و گر نه بعد از او آبستنی روحی دگر زادی
اگر در جانش از عشقِ حقیقی جنبشی بودی / به سنگ ِ بی ستونی کی شدی مشغول فرهادی
حجابِ راهِ خسرو بود شیرین مطلقا ور نه / بر آن مسکین بدان تلخی کمان ِ کینه نگشادی
اگر نه پس رویِّ نفسِ بی آرام می کردی / حجابِ خود شدی هرکس ز پیش خود بر استادی
نزاری تن مده در عجز ازین پس نیست وقت آن / که بر سازی ز کنجِ عزلتِ خود خلوت آبادی
عجب گر یوسفِ ما زود بیرون ناید از پرده / که برمی خیزد از هر گوشه ای لبیک و فریادی


 شمارهٔ ۱۱۵۵

مرا جز تو باری نباشد مرادی / که وحدت نبودست بی اتحادی
به عقد ِ بناگوشِ تست اعتقادم / جز اینم نباشد دگر اعتقادی
اگر نه به تو زنده باشم چه باشم / چو بر رویِ دیوارِ نقش عِمادی
چو هست این محبت زمبدایِ فطرت / نه ممکن که مبدا بود بی معادی
به هرزه نباشد هم آخر ز جایی / طمع کرده ام در حصولِ مرادی
گشادی درآید به کارم که آخر / کمر بسته ام از پی انقیادی
به دست آورم عاقبت پای مردی / به سر وقت ما آخر افتد جوادی
وصال تو ممکن که گردد میسر / بکوشم که هم واجب است اجتهادی
گرت دل ز سنگ است هم جنبشی کن / نزاری نباشی کم از هر جمادی


 شمارهٔ ۱۱۵۶

برفتی و ما را به هجران سپردی / بس از عشوه بازآ که از حد ببردی
تصور نبودم فراموشی از تو / دریغا که بر مَنسیانم شمردی
به خار ستم چشم عقلم خلیدی / به دست جفا حلق جانم فشردی
نصیحت کنم خویشتن را که ساکن / فرودآ به پای خُم کار دُردی
کسی را یک جو ندارد غم تو / تو تا چند کوشی که از غم بمردی
نزاری نگفتم حذر کن ز قلزم / برفتی و خود را به طوفان سپردی


 شمارهٔ ۱۱۵۷

اگر به کلبه احزان ما گذر کردی / فضای کلبه ما جنّتی دگر کردی
و گرچه در نظر حُسن او نمی‌آییم / چه بودی ار ز سر لطف یک نظر کردی
نکرد ناله زارم در او اثر هرگز / که گر به کوه رسد دل به حجر کردی
به یک اشارت اگر خواستی از گوشه چشم / هزار گونه غم از جان من به‌در کردی
چه می‌کنم ز خبر کاشکی مرا یاری / درآمدی و به یک یار بی‌خبر کردی
بمردم از من و رحمت نمی‌کند بر من / نمی‌رود به شفاعت کسی مگر کردی
برون شوی که از این نیم‌جان خلاص شوم / نمی‌کند هم و افسوس کاین‌قدر کردی
از این دو وجه‌برون نیست کاشکی یک روز / ثواب بیش بدی هر چه بیشتر کردی
بس از خیال نزاری مُحال بیش مگوی / اگر چنان که نکردی وگر کردی


 شمارهٔ ۱۱۵۸

گر هیچ صبا به ما گذر کردی / وز دوست به ما پیامی‌ آوردی
جان و دل اگر چه بی دل و جانم / بستاندی و به دوست بسپردی
تا بندگیی برد ز من جایی / کو یاری و هم‌دمی و هم‌دردی
با من چه فتاد مدّعی را کاشک / هر کس غم کار خویشتن خوردی
ای قوم حُذر کنید از این طوفان / ترسم که به دامنی رسد گردی
گر قدر فنای عشق دانستی / افسرده به ناز جان نپروردی
بگریز نزاریا از آن میدان / کت نیست مجال هیچ ناوردی


 شمارهٔ ۱۱۵۹

برفتی و ما را فراموش کردی / شراب مُرَوَّق بسی نوش کردی
چو نامم برآمد زبان در کشیدی / به زنهار انگشت در گوش کردی
چه کردیم از بی‌وفایی که ما را / ز جام جفا مست و بی‌هوش کردی
بر اسب جفا کوتلی برفزودی / جفا برفزودی ستم غوش کردی
همین بس سزای تو چون ناسزا را / کنارش گرفتی و آگوش کردی
به جانت که نیکو نگارا / که عهد نزاری فراموش کردی


 شمارهٔ ۱۱۶۰

عجب که رغبت دیدار دوستان کردی / قدم به کلبه ما رنجه ناگهان کردی
کدام خصم غباری میان ما انگیخت / که پای باز گرفتی و سر گران کردی
کدام باد ندانم بسوی مات افکند / چه لطف بود که با جان بی‌دلان کردی
بیا که با تو به خلوت عتاب‌ها دارم / کس این کند که تو با یار مهربان کردی
دلم ز یاد تو یک لحظه نبد حالی / عجب که یاد نزاری ناتوان کردی


 شمارهٔ ۱۱۶۱

یادِ آن وقت که با ما نظری می کردی / بر سر کشته هجران گذری می کردی
بر رگِ جانِ من از ناوکِ مژگان هر دم / می زدی تیر و نظر با دگری می کردی
هم رقیبانِ حرم را به علی رغمِ حسود / می فرستادی و و ما را خبری می کردی
روزْ روزم به شبِ وصل زبان می دادی / شبْ شبم دفعِ خمار از شکری می کردی
هر سحرگاه که از خلوتِ من می رفتی / آن شب از گریه کنارم شَمَری می کردی
وعده می کردی و بر سر وقبا می بستی / بر میان دستِ نزاری کمری می کردی


 شمارهٔ ۱۱۶۲

هیچ یاری بود که برگردی / بعدِ چندین که دوستی کردی
از تو گو روزگار برخور ، ما / برنخوردیم و خونِ ما خوردی
دلِ خلقی بسوختی آخِر / تا کی ای شوخ نا جوان مردی
تو بدین جفتِ چشم و ابروی طاق / رستخیز از جهان برآوردی
دردِ بی چارگانِ سوخته دل / چه شناسی که فارغ از دردی
خونِ دل می دهی نزاری را / کش به خونِ جگر بپروردی


 شمارهٔ ۱۱۶۳

نه قبول کرده بودی که ز عهد برنگردی / چه گناه کردم آخر که خلافِ عهد کردی
به کجا روم زکویت به که التجا نمایم / که تو حیاتِ جانی که توم دوایِ دردی
من و دانش و محبت تو و هرچنان که خواهی / چه کری کند به خونم که تو آستین نوردی
نتوان به حیله بردن نه محبت از دلِ من / نه ز زلفِ شب سیاهی نه ز رویِ روز زردی
نه ملامتِ احبّا نه علامت اطبّا / که نه آن حرارت است این که ز دل رود به سردی
به وفا و عهد واجب شده سعی و جهد بر من / مگر این قدر نتوانم که به سر برم به مردی
به دو چشم گفتی اول بخورم غمِ نزاری / چو بدان رسید یک جو غمِ کارِ ما نخوردی


 شمارهٔ ۱۱۶۴

ز حد بمی بری ای دوست نا جوان مردی / غمِ تو چند خورم بس که خونِ من خوردی
اگر قیاس کنی هیچ ظالم این نکند / به دشمنی که تو با من به دوستی کردی
به چه گویمت گله ها از تو و شکایت ها / که بی گناه بسی خاطره بیازردی
خلاف عهد تو می دیدم از بدایتِ کار / که بهترین قدمت آن بود که برگردی
کجا شد آن همه دل گرمی و جگر سوزی / ز دوست سیر نگردد کسی بدین سردی
فدایِ جان تو جانم به صدقِ دل که تو خود / برایِ کشتنم از دیر گه بپروردی
تو هم چنین به علی رغم مجتمع می باش / چو روزگارِ نزاری به هم برآوردی


 شمارهٔ ۱۱۶۵

ای نوبهارِ خوبی از چهره تو وَردی / وی خلدِ جاودانی از کوچه تو گردی
عشقِ تو را نشایند اشتردلانِ نازک / تسلیم را بباید مردی و شیر مردی
هر دل شکسته ای را در خاطر از تو شوری / هر درد خواره ای را در سینه از تو دردی
انکار ما نکردی صاحب غرض به خیره / گر تا به روز یک شب با ما قدم سپردی
چندان سرشک رانم کز آبِ دیده رویم / هم چون شفق بباشد هر آفتاب زردی
جان من ار نبودی بیمارِ چشمِ مستت / چندین غذایِ تن را خونابِ دل نخوردی
زلفت مگر نزاری در خواب دید زیرا / زنجیر اگر ندیدی دیوانگی نکردی


 شمارهٔ ۱۱۶۶

دوش آمدی و خرمن ما آتشی زدی / ام‌شب بیا و باز رهان بازم از خودی
خالی کنیم خانه ز بهرِ نزولِ دوست / لابد برون شود همه چون تو درآمدی
عشقِ تو آمد و رگِ مجنون فروگذشت / این‌جا چه جای عاقلی و جایِ بخردی
لیلی و یک کرشمه و سد طعنه ی حسود / ماییم و هیچ چون همه یک بار بستدی
دل در غمِ تو بستم و نگشاد از تو هیچ / مهرِ تو برگرفتم و در خونِ من شدی
آری نزاریا تو همه نیک بین نه بد / ور عاشقی نُطُق مزن از نیکی و بدی


 شمارهٔ ۱۱۶۷

چه شورست این که در عالم فکندی / زلازِل در بنی آدم فکندی
به شش روز این همه بر هم نهادی / به روزِ هفتمین از هم فکندی
از آن دادی تحرّک آسمان را / که بنیادِ زمین محکم فکندی
ز خاکی آدمی را برگزیدی / پس آن گه‌کار با یک دم فکندی
ندا کردی به نوح و امّتش را / به طوفان و بردی و دریم فکندی
خلیلت را به آتش در نهادی / میانِ روضۀ خرّم فکندی
کلیم الله را از صحبت خضر / چنان در مشکلی مبهم فکندی
مسیحی را برون آوردی از غیب / گره بر رشتۀ مریم فکندی
روان کردی قیامت در رکابش / فغان در امّتِ خاتم فکندی
شهادت را میان نفی و اثبات / بجایِ سکّه بر درهم فکندی
منافق را چو بر تو معترض شد / به قهر اندر دهانش سم فکندی
موافق را به توفیق هدایت / فرازِ چشمه ی زمزم فکندی
نزاری را به نقدالوقت در حلق / زلالِ سرّ ِ جامِ جم فکندی


 شمارهٔ ۱۱۶۸

نمازِ شام رسید ای بتِ سمرقندی / بساز چنگ و بزن پرده ی نهاوندی
اگر چو چنگ بننوازیم روا نبود / که چون بریشمم از پای و سر فروبندی
کرشمه‌ای کن و بَشکی بزن چه باشد اگر / به گوشه ی لب هم‌چون شکر فروخندی
چو شاخِ مهرِ تو در بستانِ جان بگرفت / درختِ طاقت ما را ز بیخ برکندی
چو آفتاب پرستم نمی‌توانم گفت / که سایه بر من و بر کار من نیفکندی
به خدمتی که اشارت کنی و فرمایی / کمر ببسته ام از رویِ لطف بپسندی
به دیده گر بپذیری غلامی تو کند / نزاریی که پدر را نکرد فرزندی


 شمارهٔ ۱۱۶۹

رسید جان به دهانم ز آرزومندی / مقام مرحمت است این نه موضعِ تندی
سزا منم به عقوبت گناه کار منم / زبانِ بی‌گنهت را به هرزه می‌بندی
اگر به خون‌ِ منت رغبتی‌ست بسم‌الله / مرا چه به‌ ز متاعی که آن تو بپسندی
دگر جواب سلامم نمی‌دهی شاید / رضا رضایِ تو مخدومی و خداوندی
ولی به خلعتِ دشنام لطف کن باری / که از عتابِ توم حاصل است خرسندی
نظر ز کارِ من دل شکسته باز مگیر / بود که در سرت افتد که باز پیوندی
به هر دو دیده کند بندگیِ خاکِ درت / نزاریی که پدر را نکرد فرزندی


 شمارهٔ ۱۱۷۰

رسید جان به لبم از بس آرزومندی / هنوز وقت نیامد که باز پیوندی
به حالِ بنده که از دست می‌رود کارم / مگر نظر کنی از غایتِ خداوندی
غریب کشتن و آزارِ دوستان جستن / توقّع آن که ترحّم کنی و نپسندی
ترا رسد به لبی از نبات شیرین‌تر / اگر از آن دهن تنگ‌تر بر شکرخندی
نداشتی ز خدا و ز خلق شرم و حیا / که دل ز جان من مُست‌مند برکندی
به جان مضایقتی نیست چون درافتادم / تو هم مبالغتی کن اگر درین بندی
غمم نخوردی و گفتی نزاری آنِ من است / هزار بار چنینم به خون درافکندی


 شمارهٔ ۱۱۷۱

گسسته‌ای و نخواهی که باز پیوندی / توقّع است که رحمت کنی و نپسندی
سرِ ستیزه گرفتی چه روی می‌بینی / درِ جفا بگشادی چه نقش می‌بندی
بیا و دیدۀ حاسد بکن که از غیرت / گمان برد که دل از من به خیره برکندی
ز آبِ دیده و خاکِ درِ تو نشکیبم / که این و آن ز تو خشنودی است و خرسندی
به دیده و دلِ پر خون به هر چه درنگرم / خیالِ رویِ تو بینم ز آرزومندی
به گوش و گردنِ ما طوقِ عهد و حلقه ی امر / ز بنده بندگی و از شما خداوندی
غلامیِ تو به آزادگی تواند کرد / نزارییی که پدر را نکرد فرزندی


 شمارهٔ ۱۱۷۲

مرحبا مرحبا کجا بودی / دیر شد تا جمال ننمودی
یک دمم در حضور ننشتی / یک شبم در کنار نغنودی
برشکستی و دیر پیوستی / سیر گشتی ز ما بدین زودی
درِ خلوت سرایِ ما اکنون / قفل کردی و باز نگشودی
خبری گوی صوفیانه بتا / تا ز ابرام ما بیاسودی
تو خود از بدوِ فطرتِ اُولا / در کنارِ خیالِ ما بودی
سخنی در تعارفِ ارواح / گفته بودیم با تو نشنودی
مشرک ار خوانده‌‌ای نزاری را / هم هنوزش به وجه نبسودی
راست گفتی که پیشِ وجهِ خیال / خونش از دیده‌ها بپالودی


 شمارهٔ ۱۱۷۳

درآ اهلا و سهلا مرحبا کویی کجا بودی / نگویی تا چرا چندین ز مشتاقان جدا بودی
ز یاران بر شکستی ترکِ عهد دوستی کردی / دریغا دیر دانستم که یار بی‌وفا بودی
نه پرسیدی نه پیغامی فرستادی درین مدّت / مگر بگذشت ایّامی که دردم را دوا بودی
به اوّل سینه با من هم چو سیمِ پاک بنمودی / به آخر امتحان کردم زر بیرون‌سرا بودی
مرا چندان که آوردی ز پرگار خرد بیرون / ز فرطِ راستی با من چو خطّ ِ استوا بودی
مدارِ دورِ وصل اکنون بگردیده‌ست از آن نقطه / محیطِ دوستی را موجِ طوفانِ بلا بودی
ازآن بفریفتی ما را که در شوخی و رعنایی / نگاری چابک افتادی و یاری دل‌ربا بودی
به تو اوّل که بسپردم گمانِ دوستی بردم / مرا چون نیستی اکنون تو دانی تا که را بودی
تعالی الله زهی دستان که پایم چون زجا بردی / عفاک الله چرا آخر ز ما بیگانه وا بودی
به خلوت خانه ی وصلت که را این در خیال آمد / که ما در خون رز بودیم و تو در خون ما بودی
نزاری با تومی گفتم که ناسازی مکن با او / سزا این بود تا دانی که با او ناسزا بودی


 شمارهٔ ۱۱۷۴

اگر زمام ارادت به دست ما بودی / وجود معتکف حضرت شما بودی
برآمدی رمقی کر حیات من باقیست / اگر نه بوی تو در جنبش صبا بودی
وگر رقیب فضولی نمی شدی مانع / ز آستان تو کی روی من جدا بودی
مرا فراق نکشتی گرم شکیب استی / تو را نظیر نبودی گرت وفا بودی
ز من حدیث نگویی و یاد من نکنی / من ار چنان که چنین کردمی روا بودی
ثبات عهد نباشد چه سود حسن و جمال / دریغ اگر چو تویی را قدم به جا بودی
چنین که دست برآورده ای به بد عهدی / اگر ز من اثری دیده ای سزا بودی
فریب میدهدم هم به عذر ها لکن / نکوستی اگرت دل به حا ما بودی
به هر صفت که بود هم نگه توانی داشت / دل نزاری مسکین گرت رضا بودی


 شمارهٔ ۱۱۷۵

دریغا گر شبی روزی تو را پروای ما بودی / وگر خود یک زمان بودی گدایی پادشا بودی
اگر دانستمی کز تو توانستی به سر بردن / به دست آوردمی یاری اگر از هر کجا بودی
ولیکن تو نه آن یاری که باشد کس به جای تو / و گر بودی چو عقل از عشق و کفر از دین جدا بودی
چو از مبدای کون اضداد را از هم جدا کردن / مقرر شد وگر نه این و آن روی و ریا بودی
اگر بی درد درمانی میسر می شدی هرگز / عذاب آباد دنیا سر به سر دارالشفا بودی
به دست کیست کاری یا که می داند به خود چیزی / و گر بودی به حق بر یک دگر فرقی که را بودی
چو فرعونش بیفکندی به دست قهر در اسفل / گرش هم چون کلیم الله عصایی اژدها بودی
چو روح الله گرش بودی دلی روشن دمی گیرا / مقاماتش ز تحت الارض بر اوج سما بودی
به جای ارتقای خویش صاحب وهم خود را بین / نیازی گر چو آه من روان بودی روا بودی
نزاری عاقبت روزی از این غرقاب بگذشتی / اگر خوی تو با بیگانگان شهر آشنا بودی


 شمارهٔ ۱۱۷۶

اگر هیچ آن پری رخ را دمی پروای ما بودی / سر گردون گردن کش به زیر پای ما بودی
وگر چون خضر ره دادی به آب زندگی ما را / همیشه سبزه ی خطش تماشا جای ما بودی
اگر در حسن گفتندی که ممتاز است در عالم / به هر سر نامه بر عنوان بت رعنای ما بودی
ملامت گوی کی بودی چنین افتاده در شنعت / بخاری در دماغ او گر از سودای ما بودی
دوباره کی بدی حاجت به حشر عامیان ما را / اگر روز قیامت هم شب یلدای ما بودی
خردمندان ندانستند مجنون را ز خود بینی / اگر بودی چو او مستی هم از صهبای ما بودی
ملک گر هیچ یار استی به خلوت جای ما آمد / دمی از پای ننشستی قدح پیمای ما بودی
دریغا این همه رفعت که ما را هست در رتبت / چه بودی گر قبای عشق بر بالای ما بودی
اگر بر شمع ما کردی تهتّک همچو پروانه / نزاری کی چنین در عشق نا پروای ما بودی


 شمارهٔ ۱۱۷۷

گر آتشی چو من در میان جان بودی / ز اندرون تو وقتی برآمدی دودی
نصیحتی که مرا می کنی به دیده قبول / بکردمی اگرم گوش خفته بشنودی
ز مطرب و می و چنگ ای پدر مکن منعم / که نه بری برم از کوشش تو نه سودی
بسا وجود که مردار با عدم رفتی / اگر نه عشق چنین قاتلی قوی بودی
وگر موکّلِ فطرت نداشتی بر سر / دلِ ستم گرِ ما را که کار فرمودی
ترا نمی‌شودِ ای ماه روی رغبتِ آن / که از وجود تو بی‌چاره‌یی بیاسودی
هلاک می‌کنی و روی می‌نمایی باز / سراب می‌کند از دور تشنه خشنودی
دریغ اگر بصری داشتی ملامت‌گر / که هم چو من نظری ناگه از تو بر بودی
نزاریا به بلا گر نمی‌بدی لایق / زمانه‌ات به سرِ عشق راه ننمودی
اگر مراد بدادی جهان به کس مجنون / ز هجر لیلی بی‌چاره تن نفرسودی


 شمارهٔ ۱۱۷۸

مرا گر همّتی مردانه بودی / خلاصم از دلِ دیوانه بودی
چنین جانم ز دل کی سیر گشتی / اگر جانانه‌ام هم خانه بودی
غلط کردم که در شریان جان است / چه می‌گویم که بودی یا نبودی
اگر عاقل نبودی در حجابی / چو مجنون از خرد بیگانه بودی
کجا پیمان به سر دانستمی برد / اگر نه بر کفم پیمانه بودی
کبوتر گر قناعت پیشه کردی / کجا در بندِ دام و دانه بودی
اگر هر مرغکی بر شمعِ تسلیم / فدایی‌وار چون پروانه بودی
کجا چون شب‌پره ظلمت گزیدی / کجا چون جغد در ویرانه بودی
اگر عنقا نبودی در پسِ قاف / میانِ خلق کی افسانه بودی
علی الجمله دلم زین ورطه ی شاق / اگر بیرون شدی مردانه بودی
نزاری را ز مبدا تا به اکنون / همه کارش چنین مستانه بودی
همه عمرش غرامت بر غرامت / و گر شکرانه بر شکرانه بودی
ازین‌ها وارهاندی التقاطی / گرم از جانب جانانه بودی


 شمارهٔ ۱۱۷۹

یاد باد آن که مرا با تو قراری بودی / در میانِ من و تو واسطه یاری بودی
گر چه از سعیِ رقیبان گله‌ها داشتمی / گه‌گهم با رخ تو هم سر و کاری بودی
هم رقیبانِ تو صد بار جفا بردندی / تا مرا یک نفسی پیشِ تو باری بودی
گفتمش دوش کجا با که کشیدی باده / هر چه در نرگسِ مستِ تو خماری بودی
همه شب زلفِ تو بر گردنِ من پیچیده / هم چو از عنبر تر تافته ماری بودی
بلبلِ مستِ گلستانِ تو بودم هم‌وار / خلق را با من از آن واسطه خاری بودی
گفتمی نیست مرا هیچ تعلّق با او / این زمان معترفم معترف آری بودی
از کنارم همه شب تا به میان در خون است / در میان کاش که با دوست کناری بودی
ناله ی عشق تو بر صد ره رساندی همه شب / در جهان گر چو نزاری تو زاری بودی


 شمارهٔ ۱۱۸۰

گر هیچ شریف‌تر ز می بودی / آن چیز حرام‌تر ز وی بودی
آمیخته با خبیث شد گر نه / مشهور جان خبث کی بودی
گر نفسِ خبیث را بدانندی / مخصوص چرا به خبث می بودی
از بدوِ وجود سیر کردی گر / در راهِ عدم نشانِ پی بودی
گر هیچ به طمطراقِ عقل استی / پس نطعِ سمای عشق طی بودی
با عشق نشست و خاست کردی عقل / گر رجعتِ او به اصلِ شی بودی
در ظلّ ِ لوایِ عشق بنشستی / با مردِ محبّت ار لوی بودی
مجنون در و دشت و کوه نگرفتی / گر هیچ رهش به سویِ حی بودی


 شمارهٔ ۱۱۸۱

دو سه روز است که دیدار به ما ننمودی / مرحبا شاد رسیدی و کرم فرمودی
چه خطا رفت چه کردیم چه گفتیم چرا / سر گرانی به سرت کز چه غبارآلودی
چون بجستی که دگر باز نجُستی ما را / به چه مشغول شدی با که به خلوت بودی
درِ زندانم از آن شب که تو رفتی بسته‌ست / تا به امروز که بازآمدی و بگشودی
کس نگفته‌ست که مرده‌ست فلان یا زنده‌ست / هم عفاالله که بر بی‌کسی ام بخشودی
هر که مقبولِ ایازست غلامی کردن / پیشِ او به بود از سلطنتِ محمودی
تو مکن قصد نزاری که به پایت ریزد / جان به دستِ خود اگر طالب این مقصودی


 شمارهٔ ۱۱۸۲

وفا نکردی و از دوستی بگردیدی / صلاحِ خویش مگر شیوه ی دگر دیدی
زمانه داد بسی روزگار هجرانم / تو چون زمانه مگر چشم تیره در دیدی
مگر زمانه خلافِ منت نمود به خواب / که طرفه خوابی شیرین‌تر از شکر دیدی
کنون تُرُش منشین چون به عرض گه رفتی / متاعِ نازک و بازارِ تیز و تر دیدی
چو دست داد به من در وفا چه گفت ای دل / به چشم تجربه باری قدم بگردیدی
نزاریا نه ترا گفته‌ام که از خوبان / وفا و عهد نبینی بگو اگر دیدی
نگفتمت تو نزاری نزاریا زنهار / که با قوی نکنی دست در کمر دیدی


 شمارهٔ ۱۱۸۳

وفا نکردی و پیوندِ عهد ببردی / به دشمنی من از دوستی بگردیدی
عفا الله آن که به کینش هلاک خواهی کرد / گر این که با منِ مسکین به مهر ورزیدی
هزار شب ز تو در خون نشسته‌ام تا روز / مرا ز بد بتر آخر چه می‌پسندیدی
چنین کنند وفا حقّ ِ صحبت این باشد / که دشمنی به علی‌رغمِ دوست بگزیدی
گناهِ من به چه وجه اعتماد می‌کردم / چو دیدمت که دل اوّل نظر بدزدیدی
غمِ تو چند خورم ای که خونِ من خوردی / کرانه کردی و چندین جفا بورزیدی
من از نشانِ تو انگاشتم که بی‌خبرم / تو نیز نامِ من انگار کن که نشنیدی
به خدمت آمده بودم امیدها بر سر / وداع می‌کنم و می‌روم به نومیدی
نزاریا نه ترا گفتم اعتماد مکن / که او وفا نکند دل بدو مده دیدی
در آتشت بگدازد چو گل به هر ساعت / که هم چو غنچه ی در پرده باز خندیدی


 شمارهٔ ۱۱۸۴

دریغا مهر و پیوندت که بگسستی و ببریدی / نمی‌دانم که را بر من بدل کردی و بگزیدی
چو تن در دوستی دادم به کام دشمنم کردی / چو کلّی با تو پیوستم ز من یک‌باره ببریدی
چه کردم با تو جز یاری کزان موجب قفا دادی / چه گُفتم با تو جز خوبی کز آن معنی برنجیدی
ردم کردی به تنهایی که دیدم در تو نقصانی / جزاک الله ستم کردی عفاک الله خطا دیدی
چرا گر با وفا بودم به آخر ترکِ من گفتی / چرا گر ناسزا بودم به اوّل می‌پسندیدی
به دعوی عمرِ من بودی که بر من باد پیمودی / به معنی بختِ من بودی که از من باز گردیدی
دلِ بی حاصلِ خود را سر و کاری نمی‌بینم / مگر خود رونقی بیند که بازش برسکولیدی
نگفتی گر به جان آیم نباشم با تو جز یک دل / چو وقتِ امتحان آمد به غایت سست جنبیدی
نکو کردی نکو کردی سزاوارم سزاوارم / که دردِ دل بیفزودی و غم بر جان گماریدی
بخستی دیده ی چشمم چو روی از پرده بگشادی / ببستی پای امّیدم چو خار از راه برچیدی
نزاری را به صد زاری رها کردی و برگشتی / پس از چندین وفا داری چنین نقشی سگالیدی


 شمارهٔ ۱۱۸۵

باز جهان تازه کرد قدرتِ باری / باده بده بر نسیمِ بادِ بهاری
گُل بُنِ بشکفته و طراوت و زینت / بلبلِ شوریده و شفاعت و زاری
باد چو زلفِ بنفشه کرد به شانه / گل چه کند در برابر آینه‌داری
بویِ خوشِ لاله در تنوره ی آتش / قاعده ی مجمرست و عودِ قِماری
خاصه درین وقت کز خواص تناسخ / بیدق شطرنج می‌کنند سواری
مشتبهی گفته شد به عادتِ شاعر / مذهبِ ما را از آن طرف نشماری
هیچت اگر از حیات هیچ نصیبی / هست که حدّ ِ دواب باز گذاری
در برِ گل خفته تا سحرگه و آن گه / در شَمَرِ خُم روی و غسل برآری
ور نه برون آیی از مراتب حیوان / پس تو به فتوای عقل کم ز حماری
جنبشی اندر نبات هست و خروجی / گر تو ز گل کم‌تری به مرتبه خاری
بویِ ریاحین خلد باورت ار هست / نیست جز از گل‌ستانِ طبعِ نزاری


 شمارهٔ ۱۱۸۶

آخر ای دوست به من به من باز نظر کن باری ‌ / چه شود گر شود آسوده ز یاری یاری
گاه گاهی چه شود گر به سرم برگذری / تا مرا هم به خیالت شود استظهاری
ترکِ طوفِ چمن باغِ وفا نتوان کرد / هر که را در رهش از بهرِ گل افتد خاری
به تفرّج سویِ گل‌زار نمی آیی و من / از سرِ راه برانگیخته ام گل‌زاری
هیچ کم نیست بحمدالله از آن جا که تویی / که شود در سرِ کارِ تو چو من بسیاری
هم چنان بارِ ستم می کشم و می گوشم / چه کنم حکم چنین است چه درمان آری
می شود کارِ جهان زیر و زبر گویی اگر / نبود خاطرِ محنت کشِ من بی باری
دوستان را نبود قاعده ی بیزاری / اگر از گردشِ ایّام شود آزاری
گرچه عشّاق همه کشته به عشق‌اند و لیک / کشتۀ عشق نباشد چو نزاری آری


 شمارهٔ ۱۱۸۷

خلافِ عهد روا نیست در وفاداری / چه گویمت که تو بد عهد و بی وفا یاری
به اعتمادِ تو نااهل روزگارِ عزیز / به باد رفت به صد سختی و به صد خواری
نه شرط کردی و سوگند خوردی اوّلِ عهد / که تا اجل بگذارد مرا بنگذاری
سر از محبّت ما می کشی ترا دیدیم / که روزگار نبودت ز ما که سر خاری
جفا و جور بگو و بکن به آزادی / ز دوست معتقدان کی کنند بیزاری
من آن نی‌ام که به آزردن از تو برگردم / هنوز جانِ منی با همه جگر خواری
امیدِ مرحمت است ار عقوبتی کنی‌ام / دلیلِ راحت اگر بی گنه‌ بیازاری
نه زر که در قدمت ریزم و نه دست که دل / به زور باز توانم گرفت هم ‌زاری
مرا حواله به کویِ تو کرده‌اند و چو خاک / بر آستانِ توام تا به خاک بسپاری
دگر ملامت کار اوفتادگان نکنی / اگر چنان چو نزاری شبی به روز آری


 شمارهٔ ۱۱۸۸

خلافِ عهد مکن گر سرِ وفاداری / که گر خلاف کنی قصدِ جانِ ما داری
چه غصّه‌ها ز تو و قصّه‌ها که من دارم / دریغ اگر بنشینی و ماجرا داری
دمی زمانی روزی شبی چه می‌گویی / ندانمت سر این قصه کی کجا داری
هوایِ عشقِ توام در سرست و می‌دانم / کنم هر آینه سر در سرِ هوا داری
ترحّمی کن و خیری به جایِ من جانا / که من مریضم و تو شربتِ شفا داری
قیامتی دگرست این که سروِ قدّ ِ ترا / خوش آمده‌ست کمربندی و قبا داری
دو چشمِ مستِ تو یک لحظه هوش‌یار نی‌اند / معیّن است که در سر چه فتنه‌ها داری
نه زور دارم و نه زر نزاری و زاری / روا بود که بدین زاری ام روا داری


 شمارهٔ ۱۱۸۹

توقّع است که گوشی به حالِ ما داری / روا مدار که آزارِ ما روا داری
رعایتی کن و گردِ دلم برآی دمی / مسیحِ جانِ منی یک دمی کجا داری
چو در هوایِ تو پیوسته می کنم طَیَران / مرا رسد که کنم دعویِ هواداری
اگر کنارِ من از گریه چون محیط شود / بدیع نیست که چشمانِ آشنا داری
ز آفتاب جمالت گر ارتفاع کنند / به فرق خطّ ِ تفاخر بر استوا داری
اگر چه خطّ ِ تو خطّ ِ جفا کشید و لیک / خطا نباشد چون روی در خطا داری
نثارِ پایِ تو اشکم اگر گهر خواهی / فدایِ جانِ تو جانم اگر رضا داری
دلم ببردی و صبر و شکیب و خواب و قرار / دگرچه ماند مگر قصدِ جانِ ما داری
ز دودِ آهِ نزاری بترس و ظلم مکن / اگر چه دستِ ستم‌گاری و جفا داری
به خاکِ پایِ تو سوگند می‌دهم بر تو / که گه‌گهی ز نزاریِ زار یاد آری


 شمارهٔ ۱۱۹۰

مرا به چاشنیی جانبی مگر داری / که گوشه ی دهنی خوش‌تر از شکر داری
ز دلبران که به حسن و جمال مشهورند / سر تو دارم و بس تا تو خود چه سر داری
اگر چه شهر پر از شاهدان چالاک‌اند / تو خود به عشوه‌گری شیوه ی دگر داری
ملاحت است و حلاوت کمالِ خوبی و تو / ز هر چه وصف توان کرد بیش‌تر داری
که را رسد که کند با تو در میان دستی / مگر دوالِ کمر را اگر کمر داری
به گوشۀ تتقی کز جمال بنمایی / نقاب بازگشایی حجاب برداری
به لطف یک نظری کن زکات خوبی را / به سوی منتظرانی که بر گذر داری
مکن که روزِ مظالم بگیردت دامن / که دادخواه بسی ناله بر اثر داری
بیار دست و به عهدِ وفا به دستم ده / سرِ نزاری شوریده سر اگر داری


 شمارهٔ ۱۱۹۱

نه مهربانی و نه شفقت و نه دل داری / همین و هیچ دگر شوخی و ستم گاری
دم محبت و آن گه نشان برگشتن / خط مودت و آن گه زبان بیزاری
امید را به طمع تازه می کنم که فلان / ز روزگار من آگاه نیست پنداری
به پای بوس تو دستم نمی رسد شاید / زکبر اگر نگذارد دلت که بگذاری
تو پادشاهی و ما بندگان مملوکیم / چنان سری چه عجب گر به ما فرود آری
سر هزار نزاری فدای پهلوی یار / دریغ نیست سر عاشق از نگون ساری


 شمارهٔ ۱۱۹۲

ختنی جمالی ای جام حبشی چه نام داری / بجز از خطی و خالی ز حبش کدام داری
ختنی است رنگ رویت حبشی است رنگ مویت / به میان این دو کشور به کجا مقام داری
حبشی سفید نبود ختنی نمک ندارد / تو سفیدی و به غایت نمک تمام داری
حبشی منم که بر تن همه سوخته ست جانم / ختنی تویی که بر تن همه سیم خام داری
سخن از حبش رها کن علم از ختن برآور / که هزار چون نزاری حبشی غلام داری


 شمارهٔ ۱۱۹۳

بتا بر سرو می گویند خورشید روان داری / بر آن خورشید نرگس با سمن با ارغوان داری
چنین رویی که می گویند می خواهم که بنمایی / عجب دارم من این معجز مگر فی الجمله آن داری
چنان آوازه حسنت گرفت آفاق و انفس را / که هر جا مملکت داری سرش بر آستان داری
مرا هر کس که در کویت ببیند باز می پرسد / که مسکین از کجایی تو بگو تا چند جان داری
به دل داری مگر گفتم قدم خواهی زدن با ما / کنون خود در تو می بینم مقامات جهان داری
اگر صد خون به یک غمزه بریزی کس نمی پرسد / مگر یرلیغ ترخانی ز سلطان ایلخان داری
نزاری را روا داری به زاری در فراق خود / بدان ماند که دور از تو دلی نامهربان داری


 شمارهٔ ۱۱۹۴

دلبرا با ما سر پیوند داری یا نداری / راست برگو الله الله راست داری یا نداری
عیب نتوان کرد باید سر به مسکینی نهادن / گر به پیوند چو من شوریده ای سر در نیاری
با تو ما باری به یک دل در میان داریم صد جان / تا تو خود با ما و از ما در میان یا برکناری
سر برآوردیم با تو از گریبان محبت / شسته از چرک طبیعت دامن پرهیزگاری
روزگارم صرف شد در انتظار وصل و از تو / دست باید شست اگر هم داستان روزگاری
نیست روی دیگرم روی من و خاک تشفع / چون ندارم زور و زر باری برآرم دست زاری
مجمع کروبیان گویند اللهم اسمع / هر چه از گردون برآید نالۀ زار نزاری


 شمارهٔ ۱۱۹۵

من نه آنم به حقیقت که تو می پنداری / بی خبر باش گر از من خبری می داری
باز پرداخته ام دانش خودبینی خویش / از من ای یار نیاید که به من هیچ آری
خودی تو همه هیچ است همه گویی او بود / پس چرا هیچی خود با همگی نسپاری
با کسی باش که پاینده جز او نیست کسی / عمر حیف است که بیهوده به خود بگذاری
صدق در تولیت صادق و ذریت اوست / نیست در رقعه ی فیروزه و در زنگاری
چیست در عالم دنیا روش زنده دلان / دوستی باشد و دل جویی و مردم داری
عالم معرفت از اول و آخر بیرون ست / نه از آنها که تصور کنی و پنداری
گر بهشت است مراد تو ز طاعت هیهات / تو نیابی چه بود وای زهی بی کاری
ترک این وسوسه گیرم ره تحقیق روم / شرح آن خود نتوان داد ز بس بسیاری
مثل زاهد و زنگی و مناجات و کلیم / وصف حال است به ممثول غلو نشماری
با دل آرام من ای باد صبا گو زنهار / الله الله ز نزاری نکنی بیزاری
پیر مولای توام نیز و به عفوت واثق / چه کنم گر نکنم بر در مولا زاری


 شمارهٔ ۱۱۹۶

گر تو در این بیابان برگ سفر نداری / هش دار تا به عمیا سر بر خطر نداری
پاکان راه بین را هم رهبری است رهبر / ره کی بری به مقصد گر راهبر نداری
او را که مست اویی او را ازو طلب کن / زیرا به او دلیلی زو خوب تر نداری
غایب نه ای زمانی زو بر درش چه جویی / او با تو در حضورست اما خبر نداری
در غیبت و حضورش یک ذره ره نیابی / تا پرده ی حقیقت از شبهه بر نداری
آن گه که بازیابی او را از او تمام است / با غیبت و حضورش کاری دگرنداری
با تو حجاب کلی از راه بر گرفتم / بشنو ندای وحدت گر گوش کر نداری
بگذر زخود که هیچی وز هیچی هیچ ناید / تا با تو هیچ ماند زین ره گذر نداری
با زخم خار سازی در گلستان دنیا / گر هم چو گل در این ره دامان تر نداری
دیو هوا نزاری دست ظفر ندارد / گر نفس ره زنت را در پی سپر نداری


 شمارهٔ ۱۱۹۷

گر سر و برگ بلای عشق نداری / ور دل و جان از برای عشق نداری
لاف محبت مزن که در ره وحدت / مرتبۀ اولیای عشق نداری
خانه ی جان از وجود خویش بپرداز / ور نه تو خود جای پای عشق نداری
نیستی آگه که در مراتب اکوان / منزل و ماوا و جای عشق نداری
طائر عرشی ولیک در قفس تن / مانده ای چون هوای عشق نداری
تا سر خود باشدت مده به تکلف / دست به پیمان که پای عشق نداری
همچو جعل گرد خویش گرد و ز گلزار / دور که بوی صبای عشق نداری
رو که به بازار اتحاد نزاری / هیچ متاعی بهای عشق نداری
تا متمکن به حبس خانه ی عقلی / راه به دولت سرای عشق نداری


 شمارهٔ ۱۱۹۸

به بالینم فراز آمد میان خواب و بیداری / بتی ماهی نمی دانم سروشی بود پنداری
چو بانگ صبح بشنیدم فرشته صورتی دیدم / چو ماهی بر سر سروی چو شمعی در شب تاری
فراز طاق جفت چشم خون ریز سیه کارش / کشیده تا بن گوشش خطی پیوسته زنگاری
ز جا برجستم و بی خویشتن در پایش افتادم / شدم از دست و در پایش نهادم سر به صد یاری
سرم برداشت از خاک ره و بنواخت بسیارم / که ما هرگز عزیزان را نیندازیم در خواری
پیاپی ریخت در حلقم شرابی چند مستانه / کز آن داروی بیهوشی ندارم روی هشیاری
به شب خورشید را دیدن ز دستش باده نوشیدن / محال محض پنداری خیال فاسد انگاری
به چشم ظاهری آنگه جمال غیب کی بینی / توانی دید اگر خود را ز پیش خویش برداری
به دست آوردمش از بس که می گفتم خداوندا / نزاری تا به کی زارد بمگذارش بدین زاری


 شمارهٔ ۱۱۹۹

بامن ای یار ندانم سر یاری داری / من برآنم همه باری که نداری داری
اگرت رغبت این خیر بود آن قدرت / که من دلشده را کار برآری داری
من به جان در طلب وصل تو الا با من / هر کجا می نگرم خلوت کاری داری
با که خوردی می و خلوت به کجا کردی دوش / در تو پیداست که چشمان خماری داری
نیست بر مجمر حسن تو بخوری ز وفا / تو همان شیوه ی خوبان بخاری داری
من تو را خور نخوانم که تو فردوس منی / جز وفا جمله ی اوصاف حواری داری
از فراق تو دریغا که نزاری را نیست / آن فراغت که تو ازکار نزاری داری
دوستی کرد و بگفت از سر لطف ای مسکین / کار زر دارد و همواره تو زاری داری


 شمارهٔ ۱۲۰۰

بی می منشین اگر دلی داری / وز عمر امید حاصلی داری
خرم دل بی غم تو گر خاطر / با عهد وصال مقبلی داری
مجنون شو و دم مزن دگر تا کی / خود را به محل عاقلی داری
از خود به در آی اگر از او خواهی / بشتاب که دور منزلی داری
دی گفت یکی که ای سر آشفته / همواره تو پای در گلی داری
گفتم چه کنم که من به گردابم / تو خوش بنشین که ساحلی داری
چندین چه کنی نزاریا زاری / بر پای مگر سلاسلی داری
موقوف چه مانده ای نمی دانم / جز محنت عشق مشکلی داری


 شمارهٔ ۱۲۰۱

نمی‌دانم چه بد کردم که نیکم زار می‌داری / تنم رنجور می‌خواهی دلم بیدار می‌داری
ز رنجم راحتی داری از آنم دیر می‌پرسی / به زاری کردنم شادی از آنم زار می‌داری
چه آزاری ز من من خود به آزاری نمی‌ارزم / چه باشم خود کی ام کز من چنین آزار می‌داری
کجا شد آن که گه‌گاهی ز دردم یاد می‌کردی / عزیزم داشتی ز اوّل به آخر خوار می‌داری
نهی بر جانِ من منّت که تیمارت همی دارم / دلم خون شد ز تیمارت نکو تیمار می‌داری
به دردی قانعم از تو به دشنامی شدم راضی / نزاری نیک بدنام است ازو زان عار می‌داری


 شمارهٔ ۱۲۰۲

می‌روی می‌دهدت دل که مرا بگذاری / برو اکنون تو و نامردمی و نایاری
بر من و زاری و تنهاییِ من رحمت کن / مکن ای یار به آزار دلی بی‌زاری
ما نکردیم گناهی که بود موجبِ خشم / آری آری تو ز ما سیر شدی پنداری
دلِ یاران بربایی و به غارت ببری / از که آموختی این دل‌بری و عیّاری
تا برفتی نی‌ام از یادِ تو خالی نفسی / منم و یادِ تو در مستی و در هش‌یاری
گفتمت عهد به پایان نبری روزِ نخست / الحق الحق چه نکو عهد و وفایی داری
ضعفِ دل بر منِ سودازده شد مستولی / چیست تشویشِ دماغ آفتِ شب بیداری
چند رفعِ غمِ بیهوده توان کرد به می / نه همه عمر توان بود درین بی‌کاری
در دلم بود که هرگز نشوم از تو جدا / در سرم بود که با ما قدمی بسپاری
نه چنان باز گرفتی قدم از ما که دگر / رویِ آن است که دستی به سرم بازآری
گفته بودی که نزاری همه زاری دارد / چون زر و زور ندارد چه کند هم زاری


 شمارهٔ ۱۲۰۳

مرای ای یار ضایع می‌گذاری / ترّحم کن گر آمد وقت یاری
من مظلوم در دستِ تو عاجز / که داند تا تو ظالم در چه کاری
خیالت گو وداعِ جاودان کن / اگر ما را به هجران می‌سپاری
درست است این که از ما برشکستی / ولیکن نیست شرطِ دوست داری
چنین بی‌غم که با رویی چو خورشید / به یک ذرّه غمِ یاران نداری
طمع دارم ز چشمِ سرگرانت / که گه گه غمزه‌ ای بر ما گماری
به یک شفتالو از سیب زنخ‌دان / برآور کار‌ِ من آبی و ناری
مرا گو می مده ساقی دگر بیش / خرابم کرد چشمانِ خماری
مرا از یادِ تو یک دم به سر نیست / که تو از بدوِ فطرت یادگاری
نزاری بی تو یک دم بر نیارد / گرم یادآوری و گر نیاری


 شمارهٔ ۱۲۰۴

دوش آمد و گفت در چه کاری / از دست شدی سرِ چه داری
بگذشت به هرزه روزگارت / موقوفِ که در چه انتظاری
گرداب کشیده در میانت / می‌پنداری که بر کناری
سر پیش بمانده چند باشی / مستغرق بحر شرم‌ساری
در رشته ی خویشتن پرستان / جهل است امید رستگاری
خواهی که حیات‌بخش گردد / هر دم که ز اندرون برآری
بیرون روی از وجود و خود را / بسپاری و بیش سرنخاری
تحقیق شعار خویش سازی / تقلید تمام واگذاری
ای پیکِ عدم نگفتم آخر / بگذر ز وجودِ خود نزاری
از ملک دو کون بر سرآیی / یک‌باره اگر تو واسپاری


 شمارهٔ ۱۲۰۵

خوش ایّامی و خرّم روزگاری / که صحبت داشتم با تو یاری
دمی کاندر فراقت می برآرم / چه گویم زندگانی نیست باری
چه راحت باشدش هیچ از جوانی / کسی را کش نباشد غم‌گُساری
اگر بادی گذر دارد به کویت / ببین کز من نباشد بی‌غباری
و گر مرغی به بامت بر نشیند / بود بر بالش از من نامه واری
خرد بر صبر می‌دارد دلم را / قراری می‌دهد با بی‌قراری
ولیکن در هوای وصلِ خورشید / نباشد ذرّه را بس اختیاری
نزاری تا کی‌ای کوته‌نظر هان / که عمرت صرف شد در انتظاری
برو یاری به دست‌آور که دنیا / ندارد پیش دنیا اعتباری


 شمارهٔ ۱۲۰۶

دل ببرد از من بتی زیبا نگاری / ماه‌رویی سرو قدّی گل عذاری
عاشقم عاشق بگفتم آشکارا / عاشقی چندین گناهی نیست باری
کارِ من بر رویِ نیکو حال کردن / هر کسی حالی دگر دارند و کاری
یار با ما در میان آید چه باشد / سرزنش گو می کنید از هر کناری
چون امیدِ وصل خواهد بود شاید / گر بباید برد یک چند انتظاری
هر که را بر خرمنِ گل دست باید / گو مکش انگشت باز از زخمِ خاری
گو در این دریا مرو بد دل که زان پس / نیست بیرون آمدن را اختیاری
هر که بر جان لرزد از عشقش چه حاصل / مستِ عرفان را نباشد اعتباری
در وفایِ عهدِ یاری چون نزاری / تا به دست آید بباید روزگاری


 شمارهٔ ۱۲۰۷

نیک‌بخت است که دارد چو تو یاری و نگاری / من ندیدم به نکورویی و خوبیِ تو باری
خرّم آن دل که بود در سر زلفِ تو قرارش / گرچه در زلفِ پریشانِ تو خود نیست قراری
یوسفِ مصر گر این روی بدیدی چو زلیخا / مصر در وجه نهادی عوضِ بوس و کناری
پادشاهیست گدایی به سرِ کویِ تو کردن / تا که را دولتِ این کدیه میسّر شود آری
اتّصالاتِ احبّا چو ز مبداست پس این‌جا / شاید ار بر پیِ یاری برود خاطرِ یاری
شد سرم پر ز بخارِ غمِ سودایِ تو آیا / از میِ لعلِ لبت باز توان کرد بخاری
بر نه انگیزدم از کویِ تو طوفانِ قیامت / تا نگویند که از کوی تو برخاست غباری
راستی دستِ تو آلوده دریغ است به خونم / جهد کن هان که در انداخته‌ای طرفه شکاری
صیدِ لاغر چه کشی مرحمتی کن که کم افتد / چون نزاری به کمندِ تو گرفتار نزاری


 شمارهٔ ۱۲۰۸

باز دلم صید کرد طرفه نگاری / سرو قدی غنچه سینه لاله عذاری
دست و عنانش دریغ و پای و رکابش / تا چه کنند از چنین نزار شکاری
جان به لبِ از آرزو رسید که دارم / بر لبِ می‌گونِ او شکسته خماری
هم به امیدی شکیب بیش توان کرد / کاش نویدی شود به بوس و کناری
تا به میانجیِ بادبانِ تضرّع / کشتیِ امّیدِ من رسد به کناری
هیچ دگرنیست در کشاکشِ هجران / کاش بدی دست‌رس به صبر و قراری
طاقتِ تنها سپردنِ منِ بی‌دل / نیست میسّر مرا ز صحبتِ یاری
آتش اندوه آبِ رز بنشاند / راه دهندم مگر به می‌کده باری
شادیِ روشن‌دلی که بر اثرِ صبح / پُر به کفم بر نهد قدح سه چهاری
الحذر از زاریِ نزاریِ مسکین / زارتر آخر ز من کجاست نزاری


 شمارهٔ ۱۲۰۹

مرا گر یار خواهد گفت رو بر بند زنّاری / نخواهم گفت نی خواهم زمین بوسید و گفت آری
گرم از کعبه باز آرد صلیبم در بر اندازد / خلافِ هر چه او گوید نخواهم کرد من باری
رسوم خدمت و طاعت نگه‌دارم به هر شغلی / به وسع طاقت و قوّت میان‌بندم به هر کاری
مشنّع را بگو کاین درد ننشیند به فریادی / مقلّد را بگو کاین کار برناید به گفتاری
محبّت را چو مجنونی نخواهد دید هر نجدی / انا الحق را چو حلّاجی نخواهد دید هر داری
نباشد وصل بی‌هجران و شاهد بی‌رقیب الحق / بباید طالب گل را تحمّل کردن از خاری
گزیرم نیست از یاری که باشد محرم رازی / ولیکن کمترک با دست می‌آید وفاداری
ز ظلمت منکر تعلیم دانی کی برون آید / محقّق کرده تسلیمی و مطلق کرده اقراری
محال عقل اگر خود هیچ با ما در نمی‌گیرد / میانِ ما و او دیرست تا بوده‌ست آزاری
مقاماتِ نزاری بر حقایق مشتمل باشد / بود در ضمن هر حرفی از آن رمزی و اسراری
مگر هم رنگِ ما بویی تواند برد ازین نافه / که این پی کس ‌نیارد برد بیرون جز به‌هنجاری


 شمارهٔ ۱۲۱۰

یار مرا وعده داد بوس و کناری / باز ز من کرد در میانه کناری
از دو کنارم نداد دست ‌میانی / گفت هنوز از میان بدار کناری
هر چه برآریم از میانِ تو جانا / بحر کنارم شود سفینه گذاری
دولتِ آن کس که می خورد به تنعّم / بر ز میان و کنارِ چون تو نگاری
چند ملامت کنند مدّعیانم / نیست گزیرم به هیچ حال ز یاری
رفته‌ام و بارها نیافته‌ام بار / دیده‌ام این بارها معاینه باری
دل نه و از یار هیچ یاوریی نه / نه ره ‌و رویی نه دیده نه سر و کاری
جای دلم خود مزلزل است و پریشان / کاش مرا مسکنی بدی و قراری
قید شدی در کمندِ عشق نزاری / تا چه کنند از چو تو نزار شکاری
گر نه چنین بودییی چو ذرّه هوایی / کی بدییی بی‌ثبات هم چو نزاری


 شمارهٔ ۱۲۱۱

آرزو می کندم با تو شبی بوس و کناری / باز بر گردن من زلف تو پیچیده چو ماری
گر به گل زار وصالم نبود راه چه بودی / کز صبا یافتمی بویِ عرق چین تو باری
بر درت گر نگذارند که چون حلقه بپایم / چه شود بر سر کویت بنشینم چو غباری
دردِ شیرین نبود بی سببِ شور رقیبان / دامنِ گل نبود بی ضرر زحمت خاری
توبه بر دستِ نگارین تو خواهم که کنم من / گر به دست چو منی بازفتد چون تو نگاری
عشق اگر در سرِ کار تو کند دین و دلِ من / گو بکن بهر خدا را به ازینم سر و کاری
زر و زیور که در آویخته ای می نگذارد / که به گوشِ تو درآید سحری ناله ی زاری
زاریِ زارِ نزاری بشنو مرحمتی کن / وین قدر بس که برآید به زبانِ تو نزاری


 شمارهٔ ۱۲۱۲

مپسند یارا ما را به خواری / کینی و بغضی با ما نداری
ما آشناییم از بدوِ فطرت / با ما چرا تو بیگانه واری
دریایِ عشقت بر اوج زد موج / ما در میانه تو بر کناری
از بیم باطل بر حق نباشی / گر دوستان را ضایع گذاری
از عهده ی عهد نتوان برون شد / آخر کم از کم کو شرط یاری
گر بر تو باشد حّقِ سلامی / می دان فریضه از حق گزاری
شاید که عمری بگذشت و هرگز / نامم نگویی یادم نیاری
دانم که آخر بر شرط اوّل / هم دست گیری هم سر در آری
امروز رحمی فردا چه حاصل / گفتن به حسرت مسکین نزاری
زاری نزاری خوردی نزاری / نای است و ناله زیرست و زاری


 شمارهٔ ۱۲۱۳

دگر بار از نسیم نو بهاری / خجل شد نافۀ مشکِ تتاری
خطیب باغ شد بر منبرِ سرو / برون آمد گل از سترِ عماری
سحرگه کرد پر لؤلوی منثور / دهانِ سبزه ابرِ نو بهاری
نشستند از سرِ سرو و برآمد / خروشِ بلبل از بستان به زاری
سرا بستان چو نخلِ ستان خُلدست / سرِ بستان نداری پس چه داری
تغافل می کند فرصت نگه دار / چه کارت زین مهم تر در چه کاری
چرا چون مردمِ دانسته دستی / به شکرِ حق تعالا بر نداری
مگر زاکوانِ انسانی برونی / مگر خود را ز حیوان می شماری
وگرنه مرغ بیدار و تو خفته / چه داری حاصل الّا شرم ساری
چه صنعت می کند مولی تعالی / چه قدرت می نماید جَلّ باری
نباشد هرگزت از خود خلاصی / اگر خود را نه از خود واسپاری
نه مستی و نه عاشق ای فسرده / دریغا عمر ضایع می گذاری
سخن آن است کز ساقیِ مجلس / بیاموزی جوان مردی و یاری
مدام آسوده ای از دستِ دهقان / نرفته یک قدم در حق گزاری
همه فریادِ بلبل چیست دانی / زرشکِ سوزِ انفاسِ نزاری
چو من بر شاخِ حکمت عندلیبی / جهانا تا دگر بیرون کی آری


 شمارهٔ ۱۲۱۴

بیا یارا که آمد وقتِ یاری / مرا بی خویشتن تا چند داری
به نومیدی چو من بی چاره ای را / روا باشد که ضایع می گذاری
جفا بردن ز دشمن بر امیدی / بسی آسان تر از نومیدواری
بسی جور از فراقت بردم ای دوست / ز دشمن تا کی آخر بردباری
مباش آخر بدین نامهربانی / که یاد از دوستان هرگز نیاری
شکیبایی مدار از من توقّع / که من معذورم از آشفته کاری
ملاقاتی که رویت باز بینم / همین میخواهم از مولا به زاری
به رغبت جان به جانان واسپارم / همین باشد طریقِ حق گزاری
مقاماتی برون آرم که عشّاق / بیاموزند از من جان سپاری
چو من در بی خودی مشهور دهرم / ز من شینی نباشد بی قراری
میازار آخر ای یار دل آزار / نزاری تا به کی زار و نزاری


 شمارهٔ ۱۲۱۵

مگسل نگارا پیوندِ یاری / مگذار ما را تنها به زاری
با ما مکن بس بی التفاتی / سویِ عزیزان منگر به خواری
تا یک دم از من خوش بر نیاید / هر دم به رنگی دستی بر آری
سروی تو باری آزاد می رو / از من که چون من یاری نداری
من بس نیایم گر بس بکوشم / با خیلِ هجران شب های تاری
شوریده مغزم زان می بلغزم / بر من نگیرند آشفته کاری
دل رفت و جانم شد در سرِ دل / بی جان و بی دل مسکین نزاری


 شمارهٔ ۱۲۱۶

گر طاقت ما داری در مستی و هشیاری / ورنه سر خود گیری به زان که دل آزاری
هر چیز که دانستی هر چیز که ورزیدی / زان ها همه بازآیی وان ها همه بگذاری
دم دم دلِ مُشتاقان افتد به دگر جایی / ما را نبود جایی جز گوشه ی بی کاری
ره نیست موحّد را در خانقهِ کثرت / زیرا که بود واحد مفروع ز بسیاری
این مرتبه گر خواهی کز خویش کنی حاصل / هرگز نشود الّا از موهبت باری
تا در طلبِ جانان دل بر نکنی از جان / مشغول ندارندت الّا به جگر خواری
زنهار مرو با خود کان جا نرسی وز خود / صعب است سفر کردن تا سهل نپنداری
ای خامِ بیفسرده نه زنده و نه مرده / از دوست نمی گویم از خود چه خبر داری
تو هیچ نیی وز خود برساخته ای چیزی / از سر بنهی روزی خودبینی و جبّاری
غافل منشین چندین مپرست بت سنگین / در گردنِ تو دینی حقّ است که بگزاری
تا روز کنی عادت چون سوختگان هر شب / بر خاکِ درِ تسلیم از دیده گهرباری
ای عذر پذیرنده خشنود شو از بنده / بپذیر نزاری را تا چند کند زاری


 شمارهٔ ۱۲۱۷

ترا خود نیست راه و رسمِ یاری / که یاران را معطّل می گذاری
چرا بر هیچ بی دل رحمتی نیست / چه دل داری مگر خود دل نداری
قدم سهل است بر دنیا نهادن / اگر با ما به یاری سر درآری
چنانم در میانِ جان نشستی / که پندارم همه شب در کناری
به زور و زر ندارم با تو دستی / مگر دستی برآرم هم به زاری
بدان ای دوست قدرِ دوست امروز / چنین منگر عزیزان را به خواری
چه سود آن گه که یاد آری به حسرت / که افسوس از تو ای مسکین نزاری


 شمارهٔ ۱۲۱۸

چرا سر به پیوندِ ما در نیاری / مگر خود سرِ تنگ دستان نداری
نه زر در ترازو و نه زورِ بازو / نه رویی که کارم برآید به زاری
عجب این که هر دم بسوزی دلم را / هنوزم طمع می کند خاک ساری
بخندی که در گریه آیم که گُل را / بخنداند از گریه ابرِ بهاری
گر آشفتگی می نمایم عَفُو کن / که طاقت ندارم ز بی اختیاری
چو بر آتشِ فرقتم می نشانی / ملامت مکن بر من از بی قراری
چو چشمت نکردیم خونی چه باشد / که ما را چو زلفت فرو می گذاری
کجا مهربانی و کو دل نوازی / اگر دوستی می نمایی و یاری
بسی روزگارت به سر برد باید / که یاری بدست آوری چون نزاری


 شمارهٔ ۱۲۱۹

باز دل دادم به دستِ دل بری / سرو قدّی گل رخی نسرین بری
دل ستانی دل گشایی دل کشی / دل فریبی دل ربایی دل بری
لاله رخساری بنفشه گیسویی / سروبالایی صنوبر منظری
خوش نشینی خوش زبانی خوش دلی / نازنینی نازکی بازی گری
تند خویی سرکشی عاشق کشی / بی غمی سنگین دلی سلطان فری
آفتِ خلقی عذابِ عالمی / فتنه ی شهری بلایِ کشوری
دل به زاری از نزاری برد و نیست / حاصلی در عشق بی زور و زری


 شمارهٔ ۱۲۲۰

گرت بخت یارست فرمان بری / چو فرمان بری از بلا جان بری
چو در خود شوی گم به مقصد رسی / چو ره پیش گیری به پایان بری
چو خواهی که پایِ ملخ هم چو مور / ره آورد پیشِ سلیمان بری
به خدمت کمربست باید چو مور / وگرنه چه خیزد ز طرلان بری
مگر تحفه آن جا بری جانِ پاک / وگرنه چه دیگر به جانان بری
دوایِ تو دردست در درد پیچ / که بی درد کی ره به درمان بری
بر آنی که بار ِمظالم به حشر / به سر بر از آن عَقبه آسان بری
توانی به سر برد آن جا اگر / به یک دست از این جا دو سندان بری
بسا دستِ حسرت به سر بر زنی / اگر عمر برخود به تاوان بری
مگر ز آتشِ سینه و آبِ سر / دل و دیده گریان و بریان بری
نزاری ز مردانِ حق شرم دار / که با نامِ خود نامِ ایشان بری
ز خود پای ننهاده بیرون هنوز / کجا پی به اسرارِ مردان بری


 شمارهٔ ۱۲۲۱

ای شده مشغولِ خویش هیچ گمان می بری / کاین همه سرگشتگیت هست ز تن پروری
چند پرستی وجود در عدمِ انتظار / میل مکن با وجود تا ز عدم بگذری
تو ز خریِ خودی تابعِ فرمانِ نفس / هم نفسی با مسیح خر مپرست از خری
رهبرِ آنی که باز ره زنی ش می کنی / راست نیاید به هم ره زنی و رهبری
دبدبه تا کی زنی بر سرِ بازارِ عشق / جمله زبانی خموش چند ازین داوری
عشق ترا گر ز تو باز ستاند به کلّ / هر چه نه عشق است آن از تو بماند بری
واسطه ی عاشقی جنبشِ دردی بود / عاشقِ بی درد را عشق بود سرسری
درد بود آن که او در سفر آرد ترا / تا به مراتب نفوس زیر قدم بسپری
تا بنگیرد ترا درد دوا نیست روی / درد چو نازل شود ره به دوامی بری
کسرِ نزاری مکن گر سخنش عکسِ تست / او زرهِ دیگرست تو زرهِ دیگری


 شمارهٔ ۱۲۲۲

بس در جفا مکوش که از حد بمی بری / شاید اگر به جانب من بنده بنگری
نومید نیستم که برآید امیدِ من / باشد که باز بر سرِ افتاده بگذری
فرمان تراست هر چه کنی حاکمی ولیک / از خواجه کی بدیع بود بنده پروری
شاید که در قفایِ قدم می رود سرم / من با تو چون کنم به سرِ خویش سروری
از قتل من چه خیزد اگر چه به خونِ من / تعجیل می نمایی و زنهار می خوری
ای دوست رحم کن که اگر دشمنم رسید / بر من به کام طاقتِ آن هم نیاوری
در پایِ روزگار میفکن مرا ببخش / من کیستم که با تو زنم دستِ داوری
تسلیم بَر ده ام ز پیِ کعبه ی مراد / جهل است راه ِبادیه رفتن به سرسری
باشد نزاریا که به بیت الحرامِ عشق / راهت دهند اگرچه که چون حلقه بردری


 شمارهٔ ۱۲۲۳

یا رب آن ماه است یا خورشید یا بُت یا پری / راستی را خوش جگر سوزی و چابک منظری
سرو خوانم قامتت را یا صنوبر یا خدنگ / زهره گویم جبهه ات را یا سهیل ار مشتری
مادرت گر آدمی بوده ست بی هیچ اشتباه / پس پری را بر تو افتاده ست مهرِ مادری
کس بدین صورت نمی دانم که در آفاق هست / احسن الله تا چه نقش است این زهی صنعت گری
گر به چین بگذشتیی صورتپرستان مجتمع / توبه کردندی به اخلاص از بتان آزری
با چنین شکل و شمایل بس چنین بی چاره را / کرده باشی هم به جان نومید و هم از دل بری
من به حیرت مانده از چشمانِ شوخت وز دماغ / خود تو سر بر می نیاری و به من در ننگری
از که خواهم داد و فریاد از که دارم گر قضا / با تو افتاده ست و تو هم خصمی و هم داوری
بارها گفتم نزاری را نظر کاری مکن / هیچ درمان نیست گو جان می کن و خون می گری
دل ببرد و دین بخواهد بردن این ترک الغیاث / دست گیرا تا چه خواهی کرد هان ای تنگری


 شمارهٔ ۱۲۲۴

بگذر ای باد بر اطرافِ قهستان سحری / زود باز آر به شروان و شماخی خبری
خاطری نیک به احوالِ کسی ملتفت است / که چو او نیست در آفاق به خوبی دگری
گر بدان سرو رسی گو به چمن پست شدم / به لگد کوب و تو ناکرده به سویم گذری
رویِ شیرین نفسی بی مگسی نادیده / می زنم زار چو فرهاد سری بر کمری
رازِ سربسته ی لیلی به کسی نگشاید / هم چو مجنون شده ام در همه عالم سمری
کیست کز دفترِ ما یاد ندارد ورقی / کیست کز قصّه ی ما یاد ندارد قدری
من اگر سر برود بر سرِ پیمان توام / لیکن از عهدِ تو باید که ببینم اثری
نفسی بیش نمانده ست به همّت مددی / صبر ازین بیش ندارم به عنایت نظری
هم چو سوزن شدم از صبر نه آخر مثل است / هم به جایی کَشَد این رشته به تدریج سری
بارها هر چه به غربت ز سفر توبه کنم / به علی رغم برآید ز زمینم سفری
گر نزاری به قهستان رسد از شروان باز / چه مبارک سفری باشد و میمون حضری
باز نادیدنِ اصحاب و به حسرت رفتن / سخت کاری ست دگر هیچ ندارد خطری


 شمارهٔ ۱۲۲۵

گر امشبم چو دوش به سر باز بگذری / لطف است و دل نوازی و مملوک پروری
در شیشه دیده اند گروهی شنیده ام / من دیده ام ولیکن در خواب خوش پری
چون آفتاب از عظمت بر فلک رویم / گر چون همای بر سرِ ما سایه گستری
بر حلقه های زلفت وقف است سرکشی / بر گوشه های چشمت ختم است دل بری
گر زیرِ خاک باشم وگر خاک زیرِ پای / من خاکِ آن زمین که بر آن خاک بگذری
بر آستان نشسته و دل در تو بسته ام / باشد که هم به ما ز سرِ لطف بنگری
ما راستانِ کوی توایم از عدو چه باک / با سرو کس غلو نکند راست منظری
ما ز ابتدایِ کون محّبِ تو بوده ایم / اسرارِ آن سری نتوان داشت سرسری
فریاد ما نمی رسی و ره نمی دهی / آری کجا بریم ز دست تو داوری
در راه بس که دیده به رویم فرو گریست / آبم به زیرِ پای روان شد کَری کَری
از آب گیرِ دیده نشد مردمک برون / هر چند جهد کرد بسی در شناوری
خوابم نمی برد که کند بر مریضِ عشق / گاهی بلا لحافی و گه درد بستری
ماییم و جرعه ای و جفایِ همه جهان / ای یارِ غم گسار بخور غم چه می خوری
گویند خونِ رز به ستم جز تو کس نریخت / آری نزاریا مگر این پی برون بری


 شمارهٔ ۱۲۲۶

هیچت افتد که به ما بر گذری / وز سرِ لطف به ما در نگری
می توانی که دلم دریابی / بهترک زین غم کارم بخوری
چند خاموش توان بود و حمول / هم شناعت مگر از حد ببری
دادِ مظلوم بده ظلم مکن / تا نگویند که بی داد گری
رویِ آنم که ببخشایی نیست / هر زمان بر سرِ رایِ دگری
دردلی حاضر و در جان ساکن / ای که نزدیکی و دور از نظری
مستم آری چه کنم معذورم / گر خطایی رود از بی خبری
بی دلم بی دل و مشکل باشد / آفت بی دلی و منتظری
بیش مخروش نزاری از دل / که تو خود جان به سلامت نبری


 شمارهٔ ۱۲۲۷

اگر به مصلحت از پیش دوست برگذری / چرا به گوشه ی چشم از قفا نمی نگری
بدین شمایل و شکل از نقاب ممکن نیست / که آدمی به درآید چه آدمی که پری
وجودِ پاک تو با آب و گِل نیامیزد / بدان سبب که تو نورانیی و ما بشری
فرازِ سرو که دیده ست سیب و شفتالو / نگاه کن که چه پاکیزه ای و باروری
به طعنه گفتی تشنییع می زنی بر من / بلی پس از که تظلّم کنم چو دل تو بری
به خاکِ پایِ عزیزت که سر بهایِ من است / که از دو دیده به نزدیکِ من عزیزتری
اگر مشاهده کم اتّفاق می افتد / ز راهِ بینشِ خاطر همیشه در نظری
چرا رضا ندهد عاشقِ ریاضت کش / که گر ز دوست جدا شد به درد بیش تری
نزاریا به وفا حالیا جگر می خور / که هم ز اهلِ دلی آن بود که بر نخوری


 شمارهٔ ۱۲۲۸

سواره هر چه به نظّاره گاه برگذری / به یک کرشمه چه باشد که باز پس نگری
رقیب خود ز تو خالی نمی شود یک دم / چنین یکی شده باهم که دید دیو و پری
به دستِ باد غباری فرست از آن خاکی / که بی دریغ به نعل سمند می سپری
عتاب و ناز به میزانِ عدل بر ما سنج / سرش به ظلم گراید اگر ز حد ببری
مقابل تو سزد ز امّهات و از آبا / که کس دگر نکند دعویِ پدر پسری
ز بی وفایی و بعد عهدی و جفا کاری / به نام و ننگ ز دونان سزد که برگذری
قبول کن که نصیحت به فال میمون است / تو خود مبارک رویی و نیک بخت اثری
می است مونس من در غمِ فراق تو می / ولی نمی کند البتّه ترک پرده دری
نزاریا به ملامت گر التفات مکن / خوش است مستی و دیوانگی و بی خبری
فسرده را اگرش بر خیال می گذرد / که ترک شیفته کاری کنی چو می نخوری
ترا شراب زخم خانه ی الست دهند / از آن که مستی شوریده کار و خیره سری


 شمارهٔ ۱۲۲۹

گر مرا نیست به کویِ تو مجالِ گذری / به تو دارم طمع از روی عنایت نظری
از پیِ وصلِ تو بر خویش گرفتم همه رنج / زان که ممکن نبود نفعِ جهان بی ضرری
گر به دردم برسی دستِ عنایت بر سر / بر سر کشته ی هجران بکنی هم گذری
با تو گویم سخن و کرده نظر با غیری / با تو باشم به دل و بوده به تن با دگری
آخرالامر به جایی برسد قصّه که خلق / باز گویند به هر انجمن از من سمری
من در افتادم و دستِ طمع از جان شستم / ترسم این است که پیش تو نیاید خطری
من به الطاف تو دارم به جهان چشم امید / گوش با حالِ دلم بهتر ازین کن قدری
رو به رویِ تو جهان می نگرد چون باشد / گر به احوالِ نزاری بکنی وانگری


 شمارهٔ ۱۲۳۰

جهان خراب شد از نسبتِ پدر پسری / مکن عمارت اگر عاقلی که بر نخوری
ز روزگار همین بهره بس که در کنجی / حدیث کس ننیوشی و نامِ کس نبری
چو آدم از طلبِ گندمی مشو فرتوت / تو خود به ارز نیرزی جوی اگر بخری
دلِ شکسته به دست آوری درست کنم / به از سری که به عادت سویِ سجود بری
به جهدِ خلق نباشد قضای کُن فیکون / ز حکم رفته منال ار بهی ست ار بتری
مکوش و کوش که نه قاصری نه محترزی / مترس و ترس که نه ایمنی نه بر خطری
نشانِ باخبران بی خودی و بی خویشیست / هنوز بی خبری تا ز هیچ با خبری
هم از حجاب بود گر به دوست وامانی / چه می کنی و چه می بینی و چه می سپری
نزاریا برو و دامنی به دست آور / که کس بدو نرسیده ست جز به دست وری


 شمارهٔ ۱۲۳۱

عشق را ختم است بر عالم سری / عشق را لایق نباشد سروری
پادشا عشق است و لازم می‌شود / پارسا و رند را فرمان‌بری
بل که سلطانانِ عالم عشق را / بندگی‌ها می‌کنند از چاکری
در بیان ِعاشق و معشوق و عشق / سحر می‌پردازم اینک ساحری
فارغم حاشا که گویم مدحِ خلق / زشت باشد گر کند عیسی خری
مستِ لایعقل چه جوید زیرکی / مرد بی‌حاصل چه داند شاعری
من سخنْ‌سوزم سخنْ‌گو نیستم / بت شکستن دیگرست از بت‌گری
گرچه قنبر حیدری باشد و لیک / عنتری کردن نباشد حیدری
عشق می‌خواهی نزاری را طلب / مدح می‌جویی بخواه از انوری


 شمارهٔ ۱۲۳۲

چرا به جانبِ یاران نمی‌کند نظری / به دوستان ننمایی ز دوستی اثری
به رقعه‌ ای چه بود گر مرا عزیز کنی / اگر به رسمِ عیادت نمی‌کند گذری
نه محرمی که پیامی بدان طرف آرد / نه قاصدی که از آن جانبم دهد خبری
ضرورت است که با آدمی سخن گفتن / خدای راست نیاورد بی پیام‌بری
مگر حدیث کنارِ تو با صبا گویم / که در میان نتوانم نهاد با دگری
از آن به چشمِ تو دادم دلی به لب جانی / کزین مگر نظری بخشیم از آن شکری
قضا چه دفع نهد یا قدر چه منع کند / اگر عنایتِ تو ملتفت شود قدری
به نیم‌جان چه تکلّف کند نزاریِ زار / ولیک رد نکنند از فقیر ماحضری
به پایْ‌مردیِ لطفِ تو واثقم حالی / وگرنه دست نیالودمی به مختصری


 شمارهٔ ۱۲۳۳

ترک من و آشوبِ دل خاتونِ ماه خاوری / بُغناق برگیر و بنه بر سر کلاه کافری
بر دوش زلفت چون زره بگشاده از ابرو گره / برده ز هفت اختر فره بسته قبایِ ششتری
بار و برت سیب و عنب نوشینْ دهان تریاکْ لب / وز غمزه و لب ای عجب هم جان و هم دل می‌بری
با چشمِ تنگت چون دهن گفتم بترس ای پر فتن / کز چشمِ خون‌افشانِ من هم عاقبت زخمی خوری
گفتا که هان ای دل‌شده بی‌حاصلی حاصل شده / خاک از دو چشمت گل شده کاری نداری ننگری
تلخ از لبِ شیرین سخن ناواجب است ای سروبن / تمکینِ درویشان بکن منگر به ایشان سرسری
دشمن‌صفت با دوستان بد می‌کنی نیکوست آن / سروی بتا یا بوستان ترکی نگارا یا پری
هم زاهدو هم زاهدی زان شد نزاری منزوی / آیا چه شیرین شاهدی یا رب چه چابک‌منظری


 شمارهٔ ۱۲۳۴

بیش ازینم نشود از تو میسّر به صبوری / گر ترا هست مرا نیست دگر طاقتِ دوری
هم‌چنان من ز نصیحت‌گر بی‌هوده ملولم / که تو از صحبتِ بی‌حاصلِ این بنده نفوری
من اگر با تو نباشم ز خیالم تو نباشی / غایب ای دیده که چون باصره در عینِ حضوری
اگر این‌اند رقیبان تو ما را چو غریبان / کام و ناکام بباید شد از این شهر ضروری
سر به بیغوله ما هیچ فرو نایدت آری / منظرت رشک بهشت است و تو خود غیرت حوری
نقشِ دیوار به صورت که تو داری بفریبد / هیچ عیبت نکنم گر به خود از حسن غیوری
شب چو بر بام برآیی و ز برقع به درآیی / هم‌چو انوارِ تجلّی به صفت بر کُهِ‌ طوری
به تماشا به گلستان شو و چادر ز جمالت / باز کن تا نزند لاف لطافت گل سوری
شمع و شاهد به شبِ خلوت ما هر دو تو باشی / که چو خورشید سراپایِ وجودت همه نوری
بوی دودِ نفست راحت روح است نزاری / گو بسوزند چو عودت که بر آتش چو بخوری


 شمارهٔ ۱۲۳۵

ای که غایب نیی از خاطر اگر مهجوری / پرده بردار ز رخ تا کی از این مستوری
ما نه آنیم که شایسته قُربت باشیم / گر گدا را به حرم ره ندهی معذوری
حکم حکمِ تو اگر زنده کنی ار بکشی / از تو فرمان دهی از معتقدان مأموری
از محبّت به محبّ چون رگِ جان نزدیکی / سهو گفتم نظر آن است به صورت دوری
ساقیا پُر بده آن جام که شوق انگیزد / تا تو از من برهی بو که من از مغروری
اوّل مستی و دیوانگیِ ماست هنوز / وز چنین باده تولّد نکند مخموری
خلق گویند شبی یارِ غَمش باش برو / هیچ راضی نشوم من به چنین مزدوری
لطفِ خوش باید با روی نکو ورنه چه فرق / نقشِ دیبا و حریر از صور فغفوری
تن‌دُرستانِ سرافکنده چه دانند که ما / خستگان چون گذرانیم شبِ دیجوری
علّتِ عشق نزاری به طبیبان نبرند / که طبیبان نشناسند در این رنجوری


 شمارهٔ ۱۲۳۶

خوش است دردِ جدایی و داغِ مهجوری / اگر وصال میسّر شود پس از دوری
سوادِ ملکِ وجودم خراب کرد فراق / خراب کرده ی عشق و امیدِ معموری
بدان امید که روزی به گوشِ دوست رسد / به نظم آورم این عِقدهای منشوری
ز دیده دانه ی دُر نظم می‌کنم همه شب / به روشناییِ دل در شبانِ دیجوری
معاف دار نگار اگر ضرورتِ حال / شکایتی دو سه اِنها کنم به دستوری
سلامکی نفرستی پیامکی ندهی / نه شرطِ عهدِ قدیم است اگر چه معذوری
سرت به هم‌چو منی ار فرو نمی‌آید / غریب نیست که در حسن خویش مغروری
شبی ز جام وصال تو گر شدم سرمست / قیامتا که بدیدم ز روزِ مخموری
پس از مجاهده ی انتظار خوش باشد / اگر خلاص به صحّت بود ز رنجوری
نزاریا ز عذابِ فراق بیش منال / که در مقابل نیش است نوشِ زنبوری


 شمارهٔ ۱۲۳۷

ای پیرِ سال‌خورده غمِ خود نمی‌خوری / رو خونِ رز مریز که بر خویش خون‌گری
بت در کنار داری و زنّار در میان / تا چون موحّدان نشوی از خودی بری
در ابتدا نه هم ز قیاسِ من و تو خاست / ترتیبِ بت‌پرستی و ترکیبِ بت‌گری
بود و نبود و رای و قیاس تو چیست بُت / زین جمله وا رهی اگر از خویش بگذری
این‌جا تو کیستی و من ای یار جمله اوست / پس چیست این که معترفم من تو منکری
توفیق بر نصیبهی فطرت مقدّرست / من بُردم آنِ خویش تو هم آنِ خود بری
گر یک طرف ز گوشه برقع برافکند / من ضامنم که بیش به خود باز بنگری
کورست عقل در رهِ عشّاق نه دلیل / خفّاش را رسد که کند دعویِ خوری
خطّ‌ِ یگانگی ندهندت نزاریا / تا لوحِ دل زحرف دویی پاک نستری
چون خاکِ راه معتکفِ کوی دوست باش / تا زیر پای نطعِ سماوات بسپری


 شمارهٔ ۱۲۳۸

گر ز شیرین‌لبی کنم شوری / گو سلیمان عَفُو کن از موری
فرشِ سلطان عجب نباشد اگر / عار دارد ز دامنِ عوری
این که گویند دوست دوست مدار / نتوان کرد بر کسی زوری
چه کم از حسن اگر دمی بنشست / یوسفی در برابرِ کوری
کی کند شکر شکّرِ شیرین / ناچشنده ز بی‌نمک شوری
عاقبت پیل‌تن نجست از گور / گرچه تنها همی زدی گوری
باز می‌گو نزاریا که خوش است / گر ز شیرین لبی کنم شوری


 شمارهٔ ۱۲۳۹

بر آن سرم که دگرباره در دهم صوری / صلا بگویم و عشّاق را دهم سوری
ولیک من به سرِ خود نمی‌توانم بود / که هست قاعده بر آمری و مأموری
مطیع امرمان و تعلیم را شده تسلیم / بلی نباشم نه معجبی نه مغروری
طبیبِ درد کسی دیگرست وگرنه به حق / من آن نی‌ام که ندانم علاجِ رنجوری
درون خانهی ظلمت بمانده‌ای زیرا / کسی برون نرود بی‌دلالتِ طوری
فسرده گو به تعصّب گمان مبر بر ما / که هست مستیِ ما از لعابِ انگوری
دگر به نسیهی آینده‌یی فریفته‌ام / در انتظارِ بهشتی و وعدهی حوری
کسی که مست ز خم‌خانهی الست آمد / از آن سپس نبود حاجتش به مستوری
بهشت و حور به معنی معین آمده است / چه غم اگر نشناسد ز غایت دوری
من آن کسم که شدم در حضور مستغرق / مدان مرا چو نزاری نزارِ مهجوری


 شمارهٔ ۱۲۴۰

به ناموس آتش اندر زن بیار آن آبِ انگوری / که ناممکن بود مستی نهان کردن به مستوری
عسل گر چاشنی کردی حسودم تلخ کی گفتی / که در من می‌کشد هر دم زبان چون نیشِ زنبوری
بیا ای ساقی و بر نه به دستم تا به سر جامی / حیاتی بخش جانم را که می‌میرم ز مخموری
کسی کز دستِ او آمد مرا چندین بلا بر سر / خدایا مبتلا بادا به داغ و دردِ مهجوری
به از می نیست در غربت دمادم مردِ عاشق را / به من ده ساقیا پر کن تو اندک خور که معذوری
بیا ای مطربِ چنگی خلاصم ده ز دل‌تنگی / که نزدیک آمده‌ست اینک به لب جانم ز ره دوری
شبِ هجرم نمی‌آمد به روزِ وصل در خاطر / ز خودرایی و برنایی و نادانی و مغروری
ز غفلت آدمی هرگز به وقتِ راحت و صحّت / ندارند قدرِ آسایش مگر هنگام رنجوری
به فریاد آمدم از دل که در پرواز می‌آید / چو بلبل در خروش آید سحرگه بر گلِ سوری
بخواهم رفت و با یاران نخواهم مشورت کردن / که نستوه از خرد هرگز نخواهد خواست دستوری
نزاری زاصفهان خواهد به شیرین باز گردیدن / که چون خسرو نمی‌یارد شکر خوردن ز محروری


 شمارهٔ ۱۲۴۱

موحّدوار کن در عشق سیری / مبین گر صادقی جز دوست غیری
چنان بی خویش می باید محقّق / که مسجد باز نشناسد ز دیری
ز دست خو خلاصی جوی خود را / کزین بهتر نخواهی کرد خیری
به وحدت کی رسی در عین کثرت / دو نبود یا تو او یا او تو خیری
اگر جویای توحیدی نزاری / موحّدوار کن در عشق سیری


 شمارهٔ ۱۲۴۲

تا نیستی خود را از راه برنگیری / هرگز طریق هستی از راه برنگیری
گر از تو با تو بویی در نیستی بماند / بویی دگر نیابی رنگی دگر نگیری
از رنگ و بوی بازآ وزخوب و زشت بگذر / در خود اثر نبینی گر خود حذر نگیری
تو آتشی و نفست بی خشک و تر نباشد / تا هم چو برق آتش در خشک و تر نگیری
نوریست عشق وحدت پس چون چراغ میری / گر شمع زندگانی ز آن نور درنگیری
بر در غلاف شبهت تا کی هوا گرفتن / دنبال مرغ معنی بی بال و پر نگیری
زنهار اگر درین عهد از شست پاک بازان / صد تیر بر تو آید یک ره سپر نگیری
مُهر از زبان حیرت زنهار برنداری / ستر از جمال دعوی زنهار برنگیری
دم بر مزن درین دم بی همدمی نزاری / بی هم دمی درین ره ترک سفر نگیری


 شمارهٔ ۱۲۴۳

بر ما به گناهی که نکردیم نگیری / ور نیز بکردیم شفاعت بپذیری
این قاعدۀ اهل کرم نیست که احباب / از پای درآیند و توشان دست نگیری
در دست رقیبم که بمیراد به خواری / مگذار که کافر ببردمان به اسیری
از باطنِ مجروح گرفتم خبرت نیست / در ظاهر آخر نظری کن که بصیری
فرهاد به سنگی بر اگر صورت شیرین / کرده ست چه باشد تو مرا نقش ضمیری
ماهی، ملکی، حور بهشتی، چه وجودی / مثل تو ندیدم به چه گویم که نظیری
عاقل نکند عیب جوان را که اگر شیخ / این روی ببیند بکند توبه ز پیری
بگذار که دیوانه و شوریده و مستم / مه نام و مه نسبت چه بزرگی چه امیری
بوی گل و آتش به مشامت نرسیده ست / گویی که چنین هم نفس دود عبیری
تا دل نسپاری به کسی هم چو نزاری / هرگز نشوی زنده به جانی که نمیری
گو خلق بکن سرزنش و عیب تو می باش / در پای من ای خار که خوش تر ز حریری


 شمارهٔ ۱۲۴۴

مگر تقدیر دل باری به غم رفته ست و سر بازی / الا ای دل چه می ترسی به جان من چه می نازی
بنای دوستی باید که باشد ثابت و محکم / محبّت چون ترا بستد دگر با خود نپردازی
ز دستت هیچ برناید مگر با صبر بنشینی / ز عقلت هیچ نگشاید مگر با عشق درسازی
اگر خواهی که گوی عشق از میدان بری بیرون / ز همت مرکبی سازی و بر کون و مکان تازی
نخواهی رفت با خود در مقامی خانه ی وحدت / مگر هم از برون کلّی و جزوی هر دو در بازی
صراط است این و اعما را نباشد حدِّ بگذشتن / به دست پادشاهان بر نزیبد عکّه را بازی
مکان لا مکان خواهی و دل بر تیره یخاکی / دوالک بازی آن جا کی توان کردن مکن بازی
نهاده منّتی بر حق که من از اهل اسلامم / به حج نارفته و حاجی غزا ناکرده و غازی
نزاری از تکبّر هیچ نگشاید تواضع کن / بنه گردن که آن جا در نمی گنجد سرافرازی
مشو مغرور اگر مشهور شد صیّت که چون بلبل / بمانی در قفس همواره محبوس از خوش آوازی


 شمارهٔ ۱۲۴۵

چه دلبری که به دل داریی نپردازی / همین و بس که دل می بری به طنّازی
به پیش خلق ز جور تو پرده بردارم / اگر ز رخ نفسی پرده برنیندازی
دلم ز پای درآمد بیا و دستم گیر / سری به کار درآور مکن سرافرازی
به خوبی تو چه نقصان رسد اگر نفسی / دلِ شکسته دلی را به لطف بنوازی
نیاز بنده و ناز تو چند بردارد / به حسن یک دو سه روزه این چنین چه می نازی
عنان عقل رها کن که هیچ نگشاید / ز نقش بندی و طرّاری و عجب سازی
ز من حیا نکنی از خدا نیندیشی / که هر زمان به جفا حیله ای نو آغازی
اگر حواله ی کار تو با خدای کنم / مسلّمت نشود با خدا حیل بازی
شبی که گوش کنی ناله نزاری را / اگر چه سنگ دلی هم چو موم بگدازی


 شمارهٔ ۱۲۴۶

گر چه مشغولی و با بنده نمی پردازی / هم توانی ز سر لطف که کاری سازی
از سر پای اگرت هیچ بود دست رسی / چاره ای ساز که بر من نظر اندازی
آرزومندم و زین بیش ندارم طاقت / چه شود گر سر مرحمتم بنوازی
نیم جان دارم و در باخته ام با تو به طوع / کار جان ار چه نگیرند به بازی بازی
آه اگر نیمه شب مست کمین بگشایی / به شبیخونی و بر جان نزاری تازی


 شمارهٔ ۱۲۴۷

همای وارم اگر سایه بر سر اندازی / بر آفرینش عالم کنم سرافرازی
عنایت تو اگر هم عنان ما باشد / سبق بریم چو صاحب دلان به ممتازی
تراست مملکت حسن و در مقابل تو / زمانه را نرسد دل بر و طنّازی
کرشمه ای به عنایت ز غمزه ی توبسم / کسم ز پیش نراند اگر تو بنوازی
که دست گیرد و کی باز برتواند خاست / ز التفات نظر هر که را بیندازی
به دست من چه زمین بوسه ای ز دور و همین / به پای بوس مگر هم تو چاره ای سازی
تو راه ده به وصالم غم مشنّع نیست / رقیب گوی ترا عادت است غمّازی
نزاریا سر تسلیم نه سخن کوتاه / زبان درازی تا چند و قصّه پردازی


 شمارهٔ ۱۲۴۸

زبان دراو مکش ای بی بصر به دست درازی / که پاک سیرت و پاکیزه دامن است و نمازی
ترا که خوف نبوده ست شوق عشق چه دانی / ترا که دیده نباشد نظر چه گونه ببازی
به سر برند به سر عارفان طریق محبّت / به سرسری نتوان رفت راه عشق و به بازی
طمع مکن چو می کنی دگران را / غزای نفس خود اوّل کند مجاهد غازی
نظر چو بر نتوانی گرفت هم چو من از گل / ضرورت است که با خار دیده نیز بسازی
چو عشق دست برآورد سر به عجز نهادی / تو پس به مرتبه سلطان نیی غلام ایازی
دمی بیا به خرابات عشق و حالت ما بین / به شرط آن که قدم در نهی و سرنفرازی
مباش غرّه به حسن دو هفته ای گل رعنا / بقا طلب کن از این عمر مستعار چه نازی
دوای زندگیی کن نزاریا که نمیری / دواب را بود آخر همین حیات مجازی


 شمارهٔ ۱۲۴۹

گرم به کینه بسوزی وگر به مهر بسازی / ز بندگان مطیعم حقیقتی نه مجازی
اگر در آتش سوزانم از تو باک نباشد / که پاک تر شود آن زر که بیشتر بگدازی
خوش آمدی که حیاتی به تازگی به وجودم / درآمد از رخت ای غیرتِ بتانِ ترازی
همه سعادت و صحّت که آمدی به عیادت / ندانم این چه خداوندی است و بنده نوازی
ز روی خوب نباشد غریب خوی خوش آری / در آفرینش حق رمزها بود نه به بازی
به خُلق می سزد او بر فرشته فخر نمایی / به حسن می رسدت گر بر آفتاب بنازی
محلّ قدر تو چون داند از قیاس نزاری / چو در اُمتیان عجم لفظ و استعارت تازی


 شمارهٔ ۱۲۵۰

شبی گر اتّفاق افتد که با ما خلوتی سازی / حجاب از راه برگیری نقاب از رخ براندازی
چه دولت بیش ازین ما را ولی در عقل کی گنجد / که سلطانی کند در عشق با درویش انبازی
به الطافت طمع داریم در هنگام بخشایش / که گر وقتی برانی بندگان را باز بنوازی
جهانی از تو در غوغا و تو در حسن خود معجب / همه کس در تو دارد روی و تو با کس نپردازی
اگر نازی کنی وقتی و خشمی راهِ آن داری / بحمداللّه چه شاید کرد اگر بر دوستان نازی
بلای عشق فرتوتت که پای از سر نمی داند / به دعوا بر سر آمد هم چو زلفت در سرافرازی
رهی می زن دلی بر شکاری هم چنین می کن / که بی صیدی نباشد هر چه بر صاحب دلان تازی
چه گویم ای مسلمانان ولی گر بامیان آمد / بیا گو مدّعی آن جا که جان بازی کند غازی
میان جمع می باید که از تو هیچ ننماید / نزاری هم چنین می سوز تا چون شمع بگدازی
اگر اهلیّتی داری ز نااهلان تحاشی کن / کمال دوستی باشد که با هم با دوستان سازی


 شمارهٔ ۱۲۵۱

چه باشد اربه ملاقات چاره‌ای سازی / مرا شبی دگر از رویِ لطف بنوازی
نیازمندِ توییم و ترا به حسن و جمال / مسلّم است اگر بر جهانیان نازی
به ناز بر همه عالم مفاخرت کردن / ترا رسد که برون می‌پری به طنّازی
نهاده‌ایم سرِ بندگی و گردنِ طوع / چو زلف، بر ضعفا پس مکن سرافرازی
بدیع کی بود از بدعت تو دل بردن / غریب کی بود از غمزه توغمازی
مکن به کام عدو دوستان مخلص را / روا مدار که با مستحق نپردازی
مرا طمع به وصالِ تو محض نادانی‌ست / که را رسد که کند با تو جز تو انبازی
هنوز اگر تو تویی چون نزاری مسکین / بسی دگر را از خان و مان براندازی
نصیحتی کنم ای دل ترا ز من بشنو / ببین که چیست جز او هر چه هست در بازی


 شمارهٔ ۱۲۵۲

به حال من چه شود گر نظر کنی روزی / برین شکسته‌ی هجران گذر کنی روزی
چه کینه‌هاست ز من در دلت نمیدانم / مگر چو مهر من از دل برون کنی روزی
نعوذ بالله اگر با شکسته‌ای چون من / وفا و عهد به شوخی دگر کنی روزی
مگر چو تنگ شکر در میان ما آیی / کنار تا به میان پر شکر کنی روزی
شبی دگر چو قضا از درم در آیی باز / به جانِ من چه شود کاین قدر کنی روزی
شود معاینه فردوس بیتِ احزانم / هوایِ کنجِ نزاری اگر کنی روزی


 شمارهٔ ۱۲۵۳

خوشا که موسمِ گل بامداد برخیزی / به باغ باده خوریّ و ز خلق بگریزی
برو به روز جوانی جهان پیر بخور / که آن به است که با روزگار نستیزی
ازین نصیحت بیهوده‌ای فقیه ترا / چه حاصل است که روغن به ریگ می‌ریزی
تو نیز هم مکن از عشق احتراز که ذوق / نباشدت مگر از خویشتن بپرهیزی
ولی ترا نبود بخت آن که از سرِ شوق / به دام زلف کمند افکنی برآویزی
هنوز نقد تمنای دوست‌یابی باز / پس از قیامت اگر خاک من بپرویزی
زمانه خاک تو هم عاقبت به پرویزن / فرو گذارد اگر ماورای پرویزی
حیل مکن که براق اجل عنان ترا / چو باد گیرد اگر خود به سیر شبدیزی
برو دلت به کسی ده ز خویشتن به درآی / به هرزه چند نشینی و چند برخیزی
نزاریا چه بلایی به گوشه ا‌ی بنشین / که عاقبت ز میان فتنه‌ی برانگیزی
گرین سخن که تو داری برون دهی خونت / به گردنِ تو مگر نکته درهم آمیزی


 شمارهٔ ۱۲۵۴

اگر چه سوخته‌ام در بلای عشق بسی / به عمر خود دل ازین سان نداده‌ام به کسی
چه جان بکندم تا گوهری بدست آرم / که خاطرم متعلّق نمی‌شود به خسی
نهان ز خلق نیارم به هیچ کوی گذشت / چنان که گویی بر پای بسته‌ام جرسی
مرا ملامت مردم درین بلا انداخت / که از ملامت مردم بترشدم به بسی
گرم به تیغ زنند از شکر نپرهیزم / درین روش نتوان بود کمتر از مگسی
خطا چه گونه توان رفت، در طریقت عشق / به روز محتسبی ناظر و به شب عسسی
در آن وجود که سلطان عشق منزل کرد / مجال نیست که در سر بماندش هوسی
به زور و زر که ندارم چه چاره خواهد رفت / مگر به زاری وزین بیش نیست دست‌رسی
نزاریا به جفا دل بنه که نتوان رفت / به خشم از آن که میسر نمی‌شود نفسی


 شمارهٔ ۱۲۵۵

به اعتقاد نزاری عزیزتر به بسی / زهر چه در همه آفاق هست هم‌نفسی
ز عشق دیر خبر یافتیم واویلا / که روزگار به سر برده‌ایم در هوسی
به باغ قیمت گل بلبل آن گهی داند / که مدتی بکشد بار هجر در قفسی
چو چشم شوخ دلم در سر نظر می‌کرد / به مصلحت شدم از پیش خلق باز پسی
خیالِ روی تو اندر نظر که را طاقت / که من بدیدمش آشفته‌تر شدم به بسی
اگر به تیغ زدی در حضور دوست رقیب / چنان بدم به تحیر که در عسل مگسی
نه برگ خلوت و نه روی در میان بودن / نه چاره‌ی دگر الّا سفر نه دست‌رسی
به غصّه می‌روم و این بترکه قصّه‌ی خویش / نمی‌توانم گفت از مصاحبان به کسی
به آب سر نتوان دفع کرد آتش دل / وگرنه می رود اینک ز چشم من ارسی
نزاریا به که نالی چو دوستان فریاد / نمی‌رسند و ندارد فراق وابرسی
توانگرانِ بیاسوده در کجاوه‌ی ناز / چه غم خورند که فریاد می‌کند جرسی


 شمارهٔ ۱۲۵۶

حرام بر من اگر بی تو می زنم نفسی / و گر ز چشم پر آبم نمی رود ارسی
مرا هوس به سر کوی تست جان دادن / تو را چه سر که نه در هر سری بود هوسی
تو هم چو روحی و من همچو قالب بی جان / بمانده بی تو و جز با تو نیستم نفسی
زچارچوب طبیعت خلاص می خواهم / چو من که دید گرفتار بلبل قفسی
مرا به شیفتگی سرزنش مکن یارا / که هیچ گونه ندارم به صبر دسترسی
اگر شکیب ندارم شکست مکنید / چگونه صبر کند بر فراق دوست کسی
نزاریا اگرت سر ز دست دل برود / در این قدم به سر افتاده اند چون تو بسی


 شمارهٔ ۱۲۵۷

بمیرو تا نبود هم نفس مزن نفسی / که مرگ بهتر از این زندگی بود به بسی
چو با کسی نبود عهد روزگار عزیز / هباست گر همه عمری بود اگر نفسی
تو زاهدی و منم فاسقی چه میگویی / کدام به تو به خود می روی و من به کسی
به صدر خاص به خاصی توان رسید بلی / که عشق گوهر خاص است و عقل عام خسی
به گوش جان بشنو صور حق نه هم چو خران / که مولعند به بانگ میان تهی جرسی
از آن قبل هوس روی دوست می کندم / که آدمی بچه را چاره نیست از هوسی
مرا کی ام که تمنای وصل دوست بود / کجا به دولت عنقا رسد چو من مگسی
نزاریا برو و دامنی به دست آور / که کس بدو نرسیده ست جز به دسترسی


 شمارهٔ ۱۲۵۸

گر یاد روزگار فراغت کند کسی / چون محنت از پس است تفاوت کند بسی
با نقد وقت ساخته اند اهل معرفت / این جا مجال نیست که طعنی کند کسی
آن جا که ابر دانه کند بر صدف نثار / غشّی بود که لاف کرامت زند خسی
درّ سخن نه لایق گوش همه کس است / چه ناطقی که بیهده گوید چه اخرسی
مصنوع خلق و صنعت خالق قیاس کن / دیری بود مقابل بیت المقدسی
عشق وهوس وجود و عدم این چه علت است / پیدا بود نهایت حد مهوسی
با خاک زود پست شود گرچه اوستاد / بر آسمان کشد سر طاق مقرنسی
با ناسزا مباش که هم جنس گفته اند / پرهیز کن ز صحبت هر نا مجنّسی
در بند آن مباش نزاری که هر گروه / بیرون کند سری به تعصب ز هر پسی


 شمارهٔ ۱۲۵۹

کس ندارم که پیامی برد از من به کسی / چون کنم دسترسم نیست به فریاد رسی
بر کسی شیفته ام باز من خام طمع / که چو من سوخته خرمن یله کرده است بسی
از منش یاد نمی آید و خود می داند / که از او صبر ندارم من مسکین نفسی
هوسی بود که با من به ضرورت می باخت / چند بردارد اگر عشق نباشد هوسی
من نه آنم که نظر بر همه جنس اندازم / کی شود گوهر دریا متعلق به خسی
بود آیا که سر کوی فلانی هرگز / روز بی محتسبی بینم و شب بی عسسی
گر به عمری نفسی وصل شکر دریابم / به علی رغم بر آید ز زمین خر مگسی
هر گز از کنج نیارم به درآمد پنهان / ورنه بسته ست به هر عضو من آخر جرسی
روش من همه سرمایه ی دیوانگی است / هرکسی ره به خرد برد و نزاری به کسی
رخ اگر بر رخ چون برگ گل دوست کشم / پیل را طرح نهم مدعیان را فَرَسی
بس دمی گر بکشندم چو برنج از سر پوست / والله ار ملک جهان پیش من ارزد عدسی


 شمارهٔ ۱۲۶۰

گر ز مردان صاحب درد باشی / در مردی زنی گر مرد باشی
تو را با نفس پروردن بود کار / همان باشد که بت پرورد باشی
برو چون قطب ساکن باش و بر جای / نه خورشیدی که عالم گرد باشی
بساط راه می باید شد این جا / تو هم چون کعبتین نرد باشی
گرت در آتش دوزخ بسوزند / بدین افسردگی هم سرد باشی
ببینی ای برادر صد قیامت / اگر یک شب چو ما در درد باشی
اگر گویی قیامت نیست اینجا / خلل در اعتقاد آورد باشی
بیامرزد خدایت حاش لله / گر از خود عاشقی ناورده باشی
نزاری با تو روی آن گه کند دوست / که از خود پشت بر خود کرده باشی


 شمارهٔ ۱۲۶۱

مرا تا جان و دل باشد به جای جان و دل باشی / وگر این هر دو می خواهی ببر از ما بحل باشی
اگر با ما نپردازی و با یار دگر سازی / همان نامهربان باشی همان پیمان گسل باشی
بیا یارا مشو در عهده یعهدی چنان نازک / نباید دعوییی کردن که از معنی خجل باشی
چو در گرما و سرما عاجزی اولی تر آن باشد / که در آب و هوای سازگار معتدل باشی
اگر خواهی که بی مانع به جانان متصل گردی / ز ترکیب وجود خود به کلی منفصل باشی
توانی دید واحد را به نور دیده ی باطن / به شرط آنکه از کُحلِ هدایت مُکتحل باشی
اگر امروز برخیزی و دریابی قیامت را / وگرنه چون گران جانان بسی در زیر گل باشی
ترا باید به کوشیدن ز خود این راز پوشیدن / بدو چون مکتحل گشتی به خود چون مشتغل باشی
چنان کن تا چنان سازی کزو با خود نپردازی / چو ببریدی ز خود فی الجمله با او متصل باشی
نزاری شرط دعوی محبت چیست می دانی / که زیر سنگ آس امتحانش محتمل باشی
گِل آدم به آب عشق بسرشتند از مبدا / چه گل باشی که عاشق بر گل و آب چِگِل باشی


 شمارهٔ ۱۲۶۲

ترا با خویش کاری نیست تا با خویشتن باشی / اگر از خود برون آیی همه جان غیر تن باشی
به رغبت اقتدا باید به صاحب عهده ای کردن / نمی دانی که تا با خویش باشی اهرمن باشی
چنان باید اگر داری امید از حق به آمرزش / که باشی پس رو آل محمد تا حسن باشی
گریبان ده به دستِ عزت و تسلیم کن مطلق / که موقوف خودی تا در حجاب پیرهن باشی
زنان را نبود از سوزن به سر نه مرد را پس گر / بماند سوزنی با تو هنوز از سوی زن باشی
رفیقان در معارج برگذشتند از صراط و تو / روا باشد که در دنیا به بویی مُرتَهَن باشی
بتِ صورت پرستان را شکستن نیست چندانی / هوا را بشکنی آن گه به معنی بت شکن باشی
مُعوَّل بر خدا کن در مقامات غم و شادی / چرا آخر به حالت های دنیا مُمتَحن باشی
به عزلت چون نزاری گوشه یی گیر و قناعت کن / به قوت الیوم تا شایسته هر انجمن باشی


 شمارهٔ ۱۲۶۳

گر به فرمانِ من سوخته خرمن باشی / من غلام تو و تو خواجگی من باشی
هیچ نقصان نکند مملکت حسنِ ترا / که کم آزار و نکو خلق و فروتن باشی
حاصل از کشتنِ من چیست همین هیچ دگر / خون بی‌داد گری کرده به گردن باشی
دشمن جان منی پس منِ مسکین چه کنم / دوست چون دارمش آن را که تو دشمن باشی
بی وفایی و جفا کاری و بی‌داد گری / خود تو پیوسته بدین کار معیّن باشی
حسنت از حد و نهایت بگذشت احسان کن / تا به اخلاق پسندیده مزیّن باشی
نفس سوختگان در دلِ سخت تو رسد / هم به دم نرم شوی گر همه آهن باشی
عقل شوریده رَوَد تا تو برین شیوه روی / شهر پر فتنه بود تا تو در این فن باشی
کی بماند مگر از شعرِ نزاری بیتی / گر تو در شهر چنین خانه برافکن باشی


 شمارهٔ ۱۲۶۴

به دست بی خبران چیست هیچ سرزنشی / دریغ اگر به دل افسردگان رسد تپشی
ز خُبثِ مدعیان اهل حق نیندیشند / به نیک بخت چه نقصان رسد ز بد کنشی
نخورده معترض از ذوقِ عشق بی خبرست / چه سود تا ندهندش ازین قدح چششی
چه منفعت ز حصولِ مراد گولی را / که روح تازه ندارد به روی خوش منشی
جماعتی که محبت ز فطرت آوردند / خلاصه ی دلِ ایشان به هم کند کششی
مریدِ عشقم و الّا به حکمِ اونروم / که می نماید ازین خوب تر به من روشی
غذا ز خونِ جگر ساختم چو می بینم / که نیست با من از این سازگارتر خورشی
نزار یا نتوان شد به خود کسی که نهال / به اصل باز نشد تا نیافت پرورشی
نشد هر آینه الّا به سعی آتش پاک / زری و سیمی کآلوده شد به غلّ و غشی


 شمارهٔ ۱۲۶۵

برخیز نگارا و برافروز چراغی / بر سوز بخوری ز پی ضعف دماغی
بفرست به خم خانه و جامی دو طلب کن / گر بایدت از روح امین ساخت اُلاغی
دانی که چه گفتم به اشارت سبک و چست / باشد مگرت این قدر ادراک بلاغی
بشتاب و مهم دان و مکن هیچ تغافل / زنهار که این حد نکنی حمل به لاغی
پس بزم بیارای و طلب کن حُرَفا را / مِن بعد که حاصل شد ازین کار فراغی
یک رنگ شو ای یار و خجالت مبر ای دوست / طاووس محال است که سازی ز کلاغی
ار صاف شوی تو به سفیدی کبوتر / هرگز نتوان برد برون گونه زاغی
می خور ثمر پند نزاری به غنیمت / چون کرد حوالت به تو آراسته باغی


 شمارهٔ ۱۲۶۶

دلا یک رنگ شو با ما مپوش از زرق زراقی / مکن تر دامنی بر خشک و بستان ساغر از ساقی
مخور با خویش وگر خوردی به یاد دوست خور باری / که ناید از سموم بادیه جلاب پَر آقی
سقاک الله قدح بستان ز دست ترک یغمایی / عفاک الله تفرج کن به روی حور ییلاقی
شراب تلخ با شیرین دهانان خوش توان خوردن / که با پاکیزه رویی هستِ‌شان پاکیزه اخلاقی
گر از قامت سخن گوید بر آن سیمین بران باری / نیارد کرد سروِ باغ دعوی سمن ساقی
اگر پروانه‌یی خود را زند بر شعله شمعی / مکن عیب ای ملامت گر که می سوزد ز مشتاقی
مهلهل کی ستم کردی اگر بی‌چاره دانستی / که نام ازهر و مزهر بماند در وفا باقی
نوایی برکش و عشاق را در سر فکن شوری / نزاری کی رسد افسرده را نسبت به عشاقی
ز قلاشان و رندان گونه از خامان و خود بینان / به رندی و به قلاشی تو خود مشهور آفاقی


 شمارهٔ ۱۲۶۷

کُشتی ز بس انتظار تا کی / ای یار فریب یار تا کی
رخساره به خونِ دیده رنگین / از دستِ تو ای نگار تا کی
با ما نه قرار داده بودی / صبرِ دل بی قرار تا کی
فریاد ز روزگارِ هجران / بی‌دادیِ روزگار تا کی
من تا به میان فتاده در خون / نا بوده تو در کنار تا کی
من مست چو بلبلان و محروم / زان نرگس پر خمار تا کی
ای نور دو دیده ی نزاری / تا چند ز انتظار تا کی


 شمارهٔ ۱۲۶۸

فراقِ دوست چه دردست بی دواء الکی / به داغ هجر دلم کی دوا پذیرد کی
از آن زمان که وداع اتفاق افتاده ست / نشد ز هیبتِ جان خالی از مسامم خوی
به غم نشسته دلی خسته و دری بسته / دگر برون ننهادم ز کُنجِ احزان پی
سرِ متابعت از پیش برندارم اگر / چو چنگ برکشدم چنگِ امتحان رگ و پی
دگر شد آن ره و آیینِ زندگانیِ من / که کردمی همه تسکینِ اضطراب به می
کنارِ چشمه و پرهیز می‌کنم ز زلال / که هست ضعفِ دماغ و دلم کنون از وی
دمی از چشمِ خیالم نمی‌رود عکسش / جدا نمی‌شود از نورِ آفتاب چو فَی
کسی چگونه کند باور این که آب زلال / شود به خاصیت آخر لعاب قاتل حی
چه گونه زنده شود باز کشته ی هجران / چنان که شی به عبارت کنند از لاشی
نزاریا نه ترا گفته ام که بارِ دگر / هوای عشق به پیرانه سر مکن هی هی
مشو مسخَرِ لیلی که عاقبت روزی / برون کنند ز شهرت چو قَیس را از حی
غلط شدم که اگر بر بهانه لیلی / به عشق زنده شوی جاودان بمانی حی


 شمارهٔ ۱۲۶۹

ای دل آخر سر بنه گردن فرازی تا به کی / وقتِ آن آمد که خود را برنسازی تا به کی
دامنت آلوده چرک طبیعت تا به چند / شرم دار آخر ز چندین بی نمازی تا به کی
از تو دل‌داری موافق نیست در پیرانه سر / بر سرِ بازارِ غفلت حقه بازی تا به کی
حارثِ مُرَه‌ست فعلت از بلیسی تا به چند / عوج بن عوق است حرصت از درازی تا به کی
رویِ طاعت بر زمینِ صدق نه عصیان مکن / آخرت از بی نیاز این بی نیازی تا به کی
وهمِ فهمِ ناقصِ خود را زبون بودن که چه / پس رویِ پیشوایانِ مجازی تا به کی
از درِ عفت گریزانی عزیمت تا کجا / بر پیِ شهوت گرازانی گرازی تا به کی
آخرت هرگز خلاصی از نزاری روی نیست / قلب را در بوته چندین می‌گدازی تا به کی
چند باشی ای نزاری سخره ی فرمان دل / نفس را می‌سوزی و دل می‌نوازی تا به کی


 شمارهٔ ۱۲۷۰

سوختم در زمهریر از تشنگی / تا به کی دارم نفیر از تشنگی
سینه‌ای دارم کدامین سینه بل / کوره‌ ای هم چون اثیر از تشنگی
ساقیا گر پای‌مردی می کنی / یک زمانم دست گیر از تشنگی
در نگنجد هر چه باشم منتظر / جز شرابم در ضمیر از تشنگی
از اوامم ناگزیر از مفلسی / از مدامم ناگزیر از تشنگی
در دلم زن آتشِ می گو بسوز / چند باشم در زَحیر از تشنگی
آتشی دیدی که باشد هم چو آب / خسته را آتش پذیر از تشنگی
چون سمندر هر که آتش خواره نیست / گو چو بوتیمار میر از تشنگی
زهر خور گو منکرِ آبِ حیات / تا بسوزد در سَعیر از تشنگی
زارییی ماند از نزاری ساقیا / زرد شد هم چون زریر از تشنگی
این عجایب تر که در سرمای دی / سوخت با این زمهریر از تشنگی


 شمارهٔ ۱۲۷۱

مرا با دوست می افتد به هر وقتی و هر حالی / ملاقاتی نمی گویم به هر ماهی و هر سالی
نظر بر هر چه اندازم جمال دوست می بینم / خیالش پیش چشم من بر استد هم چو تمثالی
کسی را دوست می دارم که گر مشاطه حسنش / به رویش برکشد نیلی ز غیرت می شوم نالی
به سر بر می رود دودم ز آتش خانه ی سینه / گر از دفع رقیبانش فتد در وعده اهمالی
بیا ای ساقی و ساغر دمادم بر کف من نه / پیاپی ده ز پیمانی نیی کم تر ز کیّالی
شراب و شاهدم باید که باشد دایم آماده / جز اینم در همه عالم به گردن نیست اغلالی
مبین گو معترض ما رو به چشم کثرت و ذلت / که در مضمون هر نقصان بود پوشیده اکمالی
کجا کون و مکان گنجد درون سینه ی آن کس / که باشد در دل تنگش ز مهر دوست مثقالی
فدای دوست باید شد به رغبت همچو عیاران / نباید گشت گرد سر ز هر سو هم چو محتالی
ز جان بازان وفا جویند نه از هر تن آسایی / که بار عشق بردن را بباید جست حمّالی
به پای هر هوسناکی به پایان کی شود این ره / ز دستان داستان آید نه از دستان هر زالی
بباید روزگاری تا پدید آید به دوران ها / مثال لیلی و مجنون سلامانی و ابسالی
ملامت گوی را گفتم چه میخواهی نزاری را / نزاری می کشد باری نیازی می کند لالی
چو مرغی در قفس تا کی بود دل مرده و غم گین / بهل تا آشیان گیرد برافشاند پر و بالی


 شمارهٔ ۱۲۷۲

شدستم ناگهان در وجد و حالی / خراب از غمزه ی مست غزالی
نمی یارم به گفتن کز کجا ، کیست / که باشد با که دارد اتصالی
اگر از من بپرسی خضر وقتی / و گر باور کنی آب زلالی
رخی چون های مه بالای سروی / کشیده شین شب بر روز دالی
دو جادو بر قمر هر یک سهیلی / دو ابرو بر زبر هر یک هلالی
به شاخ عشق بر زیبا تذروی / به باغ حسن در چابک نهالی
ستیز عقل را معجون عشقی / غذای روح را باد شمالی
جهان حسن را لیلی صفاتی / دیار مصر را یوسف جمالی
نگاری ماه رویی،سرو قدی / بتی ، سیمین بری مشکینه خالی
به هجرانش گرفتارم ولیکن / نمی دانم شود حاصل وصالی
یکی می بایدم کز جانب من / کند از غمزه ی مستش سوالی
که چندین خون همی ریزی نترسی / که روزی دامنت گیرد وبالی
ملولم بی تو از جان گرامی / مبادا کز منت باشد ملالی
شبی گر با خیالت در بر آرم / مبادا هرگز آن شب را زوالی
نمی گویم و لیکن شد نزاری / به زاری از غمت همچو خیالی
همین جانی به جانان واسپردن / چه باشد غایت آشفته حالی
مگر ناگه در آغوش من آیی / همین دارم امید از حق تعالی


 شمارهٔ ۱۲۷۳

عشق آمد و کرد خانه خالی / بنشست به امر و نهی حالی
از مملکت دلم برانداخت / لشکرگه وهمی و خیالی
بر حصن دماغ نام زد کرد / سودای تو را به کوتوالی
بر عقل فضول پیشه بگماشت / چشمان تورا به گوش مالی
بر هجر تو وقف کرد خونم / یعنی نخورد مگر حلالی
کوی توبه من نمود کاینک / بر منزل ملک بی زوالی
بازم به دهان تو نشان داد / کانک لب چشمه ی زلالی
از بس که مقصرست صبرم / شوقم به تو غالب است و غالی
چشمم که ز حقه های احداق / با ابر همی کند مشالی
در پای فراق تو فشانده است / دامن دامن پر از لآلی
دوشم به زبان جان یکی گفت / ای شیفته رای لاابالی
گر عاشق روی آفتابی / خفاش صفت مباش خالی
چشم تو حجاب توست از این روی / محجوب بمانده ز آن جمالی
برخیز ز راه خود نزاری / گر طالب منزل وصالی
اغیار نماند جز تو در راه / از دست رقیب چند نالی
بی مرگ بمیر تا بباشی / باقی به بقای لایزالی


 شمارهٔ ۱۲۷۴

ما را نبود قاعده ی جنگ و جدالی / اما بود امید به صلحی و وصالی
با تو نتوانم که به روی تو برآیم / گر بر منت از وجه عتاب است خیالی
اما به شفاعت ز سر عجز توانم / گفتن که ببخش ار به قبول است مجالی
هم بی بر و باری نبود عاقبت الامر / در باغ جهان هر که بر آورد نهالی
ما را بر تو گر نبود بار عجب نیست / باز از بر تو در خور ما هست محالی
از دور به نظاره توان کرد نگاهی / و ز طرف تتق جلوه توان داد جمالی
در ساغر اخلاص به خلوت گه عشاق / ما را بده از کوثر خم خانه زلالی
از روی خیال تو به سیری نکنم میل / این باشد اگر باشدم از غیر ملالی
از دنیی و از عاقبتم با تو گریز است / عشق است کز او نیست به سر در همه حالی
در مرتبه ی عاشق و عاقل ز نزاری / کردند گروهی ز سر دست سوالی
گفت این مثل خضر و کلیم است معین / زین بیش به این نکته نیفزود مقالی


 شمارهٔ ۱۲۷۵

نه وقتی با منت بودی وصالی / کنونت در نمی یابم به سالی
دریغا روزگار مهربانی / چه دوران بود خوابی و خیالی
چنین باشد هوای بی وفایان / بگردد دم به دم حالی به حالی
نباشد عرصه ی ملک و وفا را / به نزدیک شما چندان مجالی
کم آخر از سلامی گر به یاران / نمی خواهی که بنمایی جمالی
گرم دل رفت مهر از جان نرفته ست / هنوزم با غمت هست اتصالی
نگه کن کز غمت با آن که کردی / نزاری را نمی گیرد ملالی


 شمارهٔ ۱۲۷۶

خوب آفریدی ز ین سان جمالی / الله اکبر پاکا تعالی
شنگ جهانی،آشوب جانی / پسته دهانی ، شکر مقالی
مفتول زلفی مخمور چشمی / سیمینه سیبی مشیکنه خالی
شیرین نباتی آب حیاطی / چالاک سروی چابک نهالی
زهره جبینی ، کیوان نشینی / روی آفتابی ، ابرو هلالی
فربه سرینی ، باریک بینی / حاضر جوابی ، مشکل سوالی
خرم بهاری ، خوش لاله زاری / آتش صفاتی ، آب زلالی
عاشق فریبی ، شیرین عتابی / پاکیزه خویی ، نیکو خصالی
هوش از نزاری برده به زاری / نابوده هرگز با او وصالی


 شمارهٔ ۱۲۷۷

غمزه ی مست صنم بابلی / زلف پر آشوب بت غنغلی
اینهمه سحر مکن ابلهی / و آن همه دام است مکن غافلی
روی نکو آفت جان و دل است / دل به نکویان مده ار عاقلی
نی غلطم مرتبه ی اهل دل / از چه بلندست از این بی دلی
رو طمع از وصل ببر زان که هست / حاصل بی دل همه بی حاصلی
با تو ندارد سر پیوند عشق / تا طمع از وایه ی خود نگسلی
رخت به سر منزل عشاق کش / کهل شدی تا به کی از کاهلی
با خودی خویش نزاری مرو / زین پس اگر عالم آن منزلی


 شمارهٔ ۱۲۷۸

بر آن سری که دل مستمند ما بخلی / اگر به دل برهم از تنم به جان بحلی
تو را رسد که اگر که بر قبیله ی آدم / به حسن ناز کنی حق به دست توست بلی
به بوسه ای ز تو راضی نبوده ایم بیار / که در صفا و کرم نوش لعل و بحر دلی
بیا به جان عزیزت که روزگار مبر / مجال گفت و شنو نیست تا کی از لک ولی
به جان تو که ز پیکان تیر هجرانت / جراحت است مرا بر میان جان اجلی
مرا ولایت آن نیست کز تو بر بخورم / غم فراق تو جان مرا بس است ولی
هدایت است غمت تا کجا فرود آید / کفایت است نه کسبی بلی که لم یزلی
محبت تو نه آنست کس دلم برود / محب معتقدم معتقد نه معتزلی
هنوز بعد قیامت همان محب تو ام / کجا زوال پذیرد محبت ازلی
وفا و عهد تو محکم است در سینه چنان / که اعتقاد نزاری به خاندان علی


 شمارهٔ ۱۲۷۹

فرتوت عشق را نگریزد ز بی دلی / ای یار بد مگوی تو باری که عاقلی
عیبت نمی کنم که ز مبدای کن فکان / دانسته ام که در چه مقامات مشکلی
غیر تو هیچ نیست حجابی که بگذری / دانی که بعد قطع سفر در چه منزلی
صبرم نداشت طاقت حسن جمال او / آری که بر خلاف محقی است مبطلی
بر ما چه اعتراض که مستیم و عاشقیم / طعنه مزن که سینه ی مجروح می خلی
گر هست از محبت آل علی اثر / بر خوان ز روزنامه ی عرفان سینجلی
این جا کسی دگر نرسد جز موحدی / کورا بود محبت ذریت علی
آری نزاریا تو و آن فرخ آستان / کاقبال بر درش بنشیند به مقبلی


 شمارهٔ ۱۲۸۰

ای در بیابان غمت سرگشته هر جایی دلی / وا مانده در ره صد هزار افتاده در هر منزلی
هر چوب ثعبان کی شود شیطان سلیمان کی شود / این ره به پایان کی شود الا به پای کاملی
انسان به رتبت از سمک چون رفت بر بام فلک / ترتیب شیطان و ملک ز اول چه بود آب و گلی
شیطان که اصل شر بود کی با ملک هم بر بود / حاشا کجا هم سر بود هرگز محق با مبطلی
هر کس به کف آرد صدف لیکن کمرآید در به صف / تا خود که باید این شرف آری که باید مقبلی
بسیار مخلوق خلق برد از زبر دستان سبق / بی حاصل توفیق حق کوشش ندارد حاصلی
خود دیده مرد دین نشد بی دیده روشن بین نشد / هر بیدقی فرزین نشد کسری نشد هر عادلی
ای یار اگر اهل دلی دست از دو عالم بگسلی / فرمان بری گر عاقلی بر سازی از خود عاقلی
در خود رو و با خود نشین خود را مدان خود را مبین / در عشق روشن تر ز این هرگز نباشد مشکلی
آیین نام و ننگ را بگذار و در ده جام را / کاین بحر بی انجام را پیدا نیامد ساحلی
ره نیست هر دلتنگ را در عشق جز یک رنگ را / کو ترک نام و ننگ را همچون نزاری مقبلی


 شمارهٔ ۱۲۸۱

دو چشم مست و دو ابروی طاق واویلی / کسی ندید چنین صورتی همه معنی
قیامت است به حسن و جمال و خلق شریف / مرا گریز از آن جادوان بود اولی
به چشمهای سیاهش نگر تعجب کن / که حور عین ز بهشت آمده ست در دنیی
چه واجب است به من بر از این سپس که به حق / همه شمایل و اوصاف او کنم انشی
اگر ز سایه ی زلفش خبر شود رضوان / دگر قرار نگیرد به سایه ی طوبی
به صورت تو بتا در بهشت نبود حور / چه جای لعبت چین است و صنعت مانی
امیدوار چنانم که بر مراد دهد / عنان وصل به دستم عنایت مولی
نزاریا نظری عاقلانه کن در کار / به عشق بازی و آشفتگی مکن دعوی
نگفتمت که به پیرانه سر مرو پی دل / سزای خویش ببینی هلا برو آری


 شمارهٔ ۱۲۸۲

آخر منم و لبی و جامی / موقوف نی ام به ننگ و نامی
تشنیع چه می زنند بر من / بی پال و پری میان دامی
هر گه که به لب رسید جانم / حاصل شودم ز غیب کامی
از ملک جهان جز این ندارم / ماییم مدام در مدامی
تا در نزند به مغزم آتش / بیرون ننهم ز خویش گامی
واجب شده در سلوک عشاق / از خویش کشیدن انتقامی
آنجا که بدو رسد نماند / از ما نه نشانی و نه نامی
امشب چو گذر کنی به معراج / ای باد بدو رسان سلامی
گو می آیم به میهمانت / پرداخته دار خوش مقامی
هرجا به تکلف و تصرف / در گردنم آمده ست وامی
باشد که خزینه دار لطفت / زر بدهد و وا خرد غلامی
بنگر به کجا نزاری زار / و آن گه ز که می دهد پیامی
آری نبود غریب از آن جا / گر بنوازند ناتمامی


 شمارهٔ ۱۲۸۳

حرام است ار دلی داری حیاتی بی دل آرامی / برو یاری به دست آور که یابی از لبش کامی
اگر بلبل بدانستی که گل بوی از کجا دارد / نگشتی گرد گل هرگز طلب کردی گل اندامی
به دفع چشم بد آن را که باشد هم نفس خوبی / سپندی گو بر آتش نه که دارم خرم ایامی
مخور جز می اگر وقتی نباشد می غم می خور / غم دنیا مخور باری که آن را نیست انجامی
شراب از دست جانان خور مخور از جام جم غافل / جم وقتی اگر وقتی به دست آری چنین جامی
نزاری قبله ی رویت خیال روی لیلی بس / گر این عیب است چون مجنون بر آور در جهان نامی


 شمارهٔ ۱۲۸۴

می حرام است خاصه بر عامی / مرد جامی چو جم شود نامی
احمد از جام یافت ملک ابد / چه عجب گر نبود هم جامی
جهد کن تا مگرتو هم بچشی / جرعه ی جام احمد جامی
باده در کام جان رندان ریز / زاهدان را بده به ناکامی
هم چو دریا،چه شوری از بادی / کشتیی نوش تا بیارامی
تا بر آرد ز مشرق جانت / نور صبح آبگینه ی شامی
تا نبیند سرادق دنیا / نشود مرد خاصه خیامی
پای بر فرق آفرینش نه / تا خوشی بر صراط بخرامی
آتشی زن نزاریا و بسوز / آخر ای پخته تا به کی خامی
لاف وحدت زنی و مشرک وار / زیر کش در گرفته اصنامی


 شمارهٔ ۱۲۸۵

هر چه در پیشانیم آویخت می / وز ترشح در کنارم ریخت خوی
آن زمان دفع خمارم می کند / می که بادا آفرین بر جان وی
چون خمارم بشکند در چشم من / هر دو یکسان می نماید نور و فی
گرد پای خمر خواهم کرد دور / هم چو گرد قطب دوران جدی
زاهدان بر خم بگشتندی ولی / نیست شان اصلی به حکم کل شی
خنب بر جان چشمه ی حیوان ماست / نی خضر از چشمه شد جاوید حی
از سفال کهنه صد اسرار غیب / با تو بنمایم چو سر جام می
با خرد گفتم بگویم سر جام / بانگ بر من زد چه خواهی گفت هی
هر که پیدا کرد اسرار نهان / بس پشیمانی که پیش آمد ز پی
می خور ای بابا می و انده مخور / تا کند طومار ننگ و نام طی
گر کنی باری به درد تیره کن / باده ی صافی دریغ آید به قی
دیر شد تا شد نزاری مست عشق / هیچ میدانی که از کی تا به کی
ور نمی دانی بگویم ز آن زمانک / داده اند از بدو کن جامی به وی


 شمارهٔ ۱۲۸۶

یاد آن شب ها که در خلوت به روز آوردمی / تا طلوع مهر با آن مهربان می خوردمی
می ز دست رشک خورشید فلک نوشیدمی / بر جمال راحت جان روح می پروردمی
می کشد صد بار نومیدی مرا هر ساعتی / کاش کی یک روی گشتی کاریا یک دردمی
دشمنم هم عاقبت آواره کرد از کوی دوست / کاش چون سرگشته ام در کوی او می گردمی
کاش طوفانی برآید تا مرا آن جا برد / خاک کویش بودمی بر آستانش گردمی
هر زمان از دل نیاوردی بلایی بر سرم / گر نزاری را ز خود چندین نمی آزردمی


 شمارهٔ ۱۲۸۷

من تشنه ترم ساقی حالی به من آور می / تا توبه کنم باطل اکنون نکنم پس کی
گر صالح و گر فاسق بر فطرت خویشم من / تو تخم نکو بفشان وز ما بستان ده وی
آن را که به خاک رز کردند عجین خاکش / هرگز نکند توبه ور گفت کنم هی هی
مشنو سخن احمق بیهوده چه می گوید / فطرت نشود دیگر توبه چه کند با وی
یک جرعه به هم بر زد مجنون سبک دل را / شد مست و رقیبانش کردن برون از حی
خوردست خضر آبی کز خاصیت فعلش / ترکیب وجود او هرگز نشود لاشی
عکس قدح مستان گر صبح دمی ناگه / بر چشمه ی خضر افتد از شرم شود در خوی
ای یار ز من بشنو از دختر رز رمزی / کو هست و نمیداند هم شیره ی جام کی
خاصیت آب خضر اینک بنگر بستان / تا هست علی التعیین در چشمه ی جام می
در حوصله ی عاقل این رمز نمی گنجد / عاقل نبرد بیرون از منزل ما این پی
این بار که بازآید با عقل بگو ای دل / زنهار نیندازی بر کار نزاری فی


 شمارهٔ ۱۲۸۸

گر نه به دست نفس بهیمی اسیرمی / بر کاینات عالم هستی امیرمی
گر بگسلیدمی طمع از هستی وجود / در جمع اهل صدق و صفا دل پذیرمی
ور مانده در ضلالت عصیان نبودم / اندر حصول طاقت حق ناگزیرمی
ور هیچ سر ز خواب تغافل بر آرمی / کی زیر پای حادثه بی دستگیرمی
ور ما و من نبودی و هستی و نیستی / کی در سموم دوزخ و در زمهریرمی
ور زان که هیچ نیستمی بودمی همه / دعوی نکردمی به بزرگی اسیرمی
ور در وجود خویش نهان باز بودمی / فرخنده پی چو خضر مبارک مسیرمی
قندیل مسجد ملکوت سما بدم / این جا نبودمی نه مثل چون حصیرمی
با این قبای کهنه که دارم قبای چرخ / بردارمی،اگر نه به معنی قصیرمی
قرص سپهر بودی بر خوان همتم / گر قانع از زمانه به قرص فطیرمی
رضوان روضه ی حرم کبریا امی / گر در بهار حرص نه ابر مطیرمی
گرد هم چو عود و رود گران جان نبودمی / در چنگ اتفاق نزاری چو زیرمی


 شمارهٔ ۱۲۸۹

آوازه درافتاد که باز آمدم از می / بهتان صریح است من و توبه کجا کی
بیهوده مرا پند دهد واعظ مشفق / او وعظ کند آری و من نشنوم از وی
بر من نتوان بست به مسمسار ملامت / سندان نصیحت چه حدیث است چه هی هی
هر کو نبود کشته به شمشیر محبت / هرگز به قیامت نه همانا که شود حی
مجنون ز حی کرده برون را چه تفاوت / لیلیش درون رگ جان است نه در حی
در سوخته گیرد نه در افسرده دم عشق / بی هوده بود روح شمال از نفس دی
در مذهب ما زنده دلان باده پرستند / آن جا که همه اوست نه شی است و نه لا شی
ماییم و می و مظلمه ی عشق به گردن / گو حور مده ساغر و طوبی مفکن فی
ای یار بیا وین حجب از پیش برانداز / ما را بده از کوثر وحدت قدحی می
اسباب طرب جمع کن و بزم بیارای / اطباق سماوات چه گسترده و چه طی
رخسار ترا با ورق گل چه تناسب / آن کرده ز شبنم عرق و این ز حیا خوی
آن در قدح ماست که می جست سکندر / هر کس به سر گنج گدایان نبرد پی
در عهد تو شک نیست که تا حشر بماند / بر ران سخن های نزاری اثر کی


 شمارهٔ ۱۲۹۰

گفت به من محتسب که توبه کن از می / پیر شدی توبه بعد از این نکنی کی
گفتمش آری من و تو هر دو به یک بار / توبه کنیم ار موافقت کنی از می
باک نباشد ز عهده هم به در آییم / گر ز در ما برون نمی شود این پی
دفع ملالت ضرورت است اگر نه / از پی تقوا کی اختیار کنم قی
ضامن این داوری منم نه تو زنهار / بر دل خود هیچ بار ننهی ازین هی
مدعیان را بغل تری بدهم من / بر صفتی کز مسامشان بچکد خوی
مشکل ما قاضی القضات کند حل / محضر این ماجرا دگر که کند طی
چنگ به دامان او زنیم که هم او / بر سر ما افکند ز روی کرم فی
گر ندهد توبه ور دهد نتوان شد / معترض البته بر مصالحه ی وی
خود که شکیبد ز جوهری که خواصش / قوت جان و دل است و قوت رگ و پی
کی نفس از ما دگر به عیش برآید / بر دل ما روزگار اگر نهد این کی
طعنه ی سرد از فقیه خشک نزاری / خاصیت ز مهریر و قاعده ی دی


 شمارهٔ ۱۲۹۱

دروغ است کی کرده ام توبه از می / من و توبه از می ، ز می توبه هی هی
نخواهم دگر خورد گفتم و لیکن / نگفتم که کردم به کُل توبه از می
به حکم الی اَصّلِه کُلُّ شیء / به می بازگشتم چه شَیء و چه لاشی
به یرلیغ اولجایتوخانِ اعظم / که نافذ نبوده ست بعد از قرلتی
گنه کار آزاد و بخشیده باشد / نپرسند از او چون چرا کو کجا کی
منم آن گنه کارِ آزاد کرده / مکن محتسب گو تفحّص مزن پی
نمی بایدم نه حریف و نه ساقی / نمی خواهم آوازِ چنگ و دف و نی
به مِعلاق اگر بر زنندم تن و جان / به قلّاب اگر بر کشندم رگ و پی
دگر باره کردم مکرّر قوافی / من و گوشهی خلوت و شیشه ی می
اگر چند تلخ است جان است و شیرین / مرا کی به سر بود و کی باشد از وی
چو بر اعتدالش خورم با مزاجم / موافق بود گر بهارست وگر دی
چنان در دلم جا گرفته است محکم / که وقتِ ضرورت دریغ آیدم قی
مرا خضر از این آب داده ست و گفته / چنان خور که من تا بمانی چو من حی
اگر عکسِ کشتّیِ می بَر یَم افتد / محیطِ از خجالت شود غرق در خَوی
نگوید دگرباره رضوان ز طوبا / اگر بر سرش افکند خّمِ می فی
نزاری طمع بگسل از اهلِ دنیا / وزان پس جهان گیر بر حاتمِ طی
درین دور شد خوار فرشِ بزرگی / سزد گر بساطِ بزرگی کنی طی


 شمارهٔ ۱۲۹۲

خوش بود به صبح دم زمزمه ی خروسِ می / زنده دلا نمی کنی تجربه از نشاطِ وی
از نفحاتِ صبح دم بهره نگیری ای صنم / باز نشین ز خواب و کف پیش کن و بخواه می
حور و شرابِ نقد را هر دو به دست می شود / عشوه نمی خریم ما وعده ی نسیه تا به کی
باد ببرد مملکت خاک بخورد سلطنت / نامِ نکو بماند و بس از جم و کی قباد و کی
راست نشین و پاک رو نیک نیوش و بد مگو / وای اگرت به عاقبت سوزِ دلی بود ز پی
جانِ من است جامِ می باز مگیر جان ز من / قصد هلاک چون منی از تو روا بود نه هی
نقضِ وجودِ دوستان شرطِ یگانگی بود / خاصه وجودِ بی دلی کو به وجودِ تست حی
محتسب از قفایِ ما باز نمی شود دمی / راست چنان که می رود از پیِ آفتاب فی
مرهمِ درد می نهم بهرِ علاجِ دردِ دل / از پیِ آن که مدّتی توبه نهاده بود کی
عشق درآمد از درم گفت تویی نزاریا / ساکنِ انزوا چنین کرده بساطِ عیش طی
با دو حریفِ یک جهت کُنج گزین و باده خور / صرف مکن ولی زمان بر دف و چنگ و نای و نی


 شمارهٔ ۱۲۹۳

خوش ترست از آبِ حیوان خاکِ می / زندگی زهرست بی تریاکِ می
روحِ راحِ خُلد می آید از او / راحتِ روح است بویِ پاکِ می
دیر شد تا عقلِ روشن بین به عشق / خویشتن را بسته بر فتراکِ می
مور و آن گه طاقتِ پهلویِ پیل / پیل و آن گه حملۀ ناباکِ می
ساقیا کف گیره یی ساز از مژه / از پیِ برچیدنِ خاشاکِ می
شیوۀ مستانِ چالاک است هین / بر کفِ ما نه لبالب لاکِ می
هم چو من برقّدِ او پوشد قبا / هر که داند شیوۀ چالاکِ می
آبِ خضرِ معنوی دانی که چیست / ورقسم خواهی ز من حقّا که می
ور قسم باور نداری هان گواه / باز پرس از شیشۀ ضحّاکِ می
سست می کوشد که می ترسد فقیه / از خمارِ سختِ انده ناکِ می
سرگرانی با گرانان می کنند / بر سبک روحان مبند امساکِ می
ناطق است آری نزاری ناطق است / قاصر امّا قاصر از ادراکِ می


 شمارهٔ ۱۲۹۴

خوش نیست بر طلیعه ی انوارِ بام می / هست الله الله هست بیار ای غلام می
پاکیزه جوهری که به اسما مرکّب است / صهبا ، رحیق ، راح ، مفرّح ، مدام ، می
دفعِ همه غم است و دوایِ همه مرض / معجونِ زندگانی مطلق کدام می
بر مست اعتراضِ خردمند شرط نیست / کز پیلِ کامگار کشد انتقام می
در خُم جَهَد فقیه که پرهیز می کند / گر ذوقِ عیش یابد از یک دو جام می
نقصانِ زهد و آفتِ توبه ست و عقل را / فارغ کند به یک نفس از ننگ و نام می
دانی چرا خواص به خلوت خورند از آنک / حیفِ است و غبن و غصّه به دستِ عوام می
مردم که می خورند کس از خود نیازرند / ناکس خورد به عربده و ناتمام می
ز آنش محک نهند حکیمان که مست را / آید پدید گوهرش از لعل فام می
می بر کریم نیست به فتوایِ من حرام / مطلق حلالِ محض بود بر کرام می
از می گریز نیست نزاری که روزگار / خونت خورد اگر نخوری بر دوام می
می با حرام زاده مخور تا بود حلال / خود بر حلال زاده نباشد حرام می


 شمارهٔ ۱۲۹۵

ای اگر بوی بری از نفسِ خرّمِ می / معجزِ عیسیِ مریم به تو بنماید وَی
تا به جانت نرسد ذوق نیابی وه وه / تا تجرّع نکنی قدر ندانی هَی هَی
معتقد باش به مستانِ برانداخته دین / بشنو این خورده و طومارِ بزرگی کن طَی
محتسب گفت بیا برشکن از خمر و خمار / بعد ازین توبه کن از مطرب و چنگ و دف و نی
گفتم آری نخورم بیش می و خوردم و عقل / معترض گشت و ز تشویر نشستم در خَوی
باز با عقل درافتادم و گفتم بی جان / آدمی زنده محال است کجا کو که و کی
جانِ من زنده به جامی ست که باشد پُرجان / حِرز من تازه به وردی ست که باشد با حی
گرچه مستان خرابیم چنان می نخوریم / که بود دردِ سر و رنجِ خمارش در پَی
راست چون دایره بر مرکز خم می گردیم / خنب قطب است مگر گویی و مخمور جُدَی
تا بود منطقه و خطّ و محیط و محور / بر نگردم چو نزاری ز مدارِ خُمِ مَی


 شمارهٔ ۱۲۹۶

خوش نبود صبح دم شاهد و صحرا و می / طوف و تماشا و عیش چنگ و دف و نای و نی
گر متعصّب ترا عیب و ملامت کند / هرزه مکن استماع گو چه حدیث است هی
حّقِ تو باطل بود خیرِ تو شَرَ هم چنانک / جمع نگشته ست ضدّ رُشد نبوده ست غَی
در کفنِ خویش خُسب از لحدِ ما مگوی / چیست اِلی اَصِله خوانده نه ای کُلُّ شَی
قسمت هر کس جدا طالعِ هر کس دگر / این سجل از بدو کرد کاتبِ ابداع طی
کرد کلیم آرزو چشمه ی خضر و نشد / پس روِ او لاجرم دور فکندش ز پی
باز سکندر طمع کرد و به ظلمات شد / تا مگر او نیز هم گردد جاوید حَی
معنیِ آبِ حیات هر دو ندانسته اند / گویی نشنوده اند معجزه ی جامِ کی
مایه ی هر زندگی واسطه ای دیگرست / روحِ نباتی و ماء جامِ نزاری و می


 شمارهٔ ۱۲۹۷

زاهد اگر نمی خورد اندر سه ماه می / قلّاش فارغ است بیار از پگاه می
ما تشنه و زمانه ی بی آب تافته / حکمِ ضرورت است نباشد گناه می
شادیِ جانِ اهلِ دلی گر سفیده دم / بر جانِ ما کنی قدحی سر سیاه می
افتاده ی خمار چو افتاده مرده را / خواهد که باز زنده شود گو بخواه می
انگور هم چو مریمِ دوشیزه حامل است / عیسی بود هر آینه بی اشتباه می
می بر حشیش خواره حرام است و از قیاس / کون خری دهد به حریصِ گیاه می
انکار می کنند که کم کن مداومت / بر من که عاقبت ببرد آبِ جاه می
ما نام و ننگِ دنیی و دین ترک کرده ایم / غم نیست گو مدار مراتب نگاه می
در ما نگیرد آتشِ توبه مدم که خود / می خواره بر کشد به دم از قعرِ چاه می
سلطان برّ و بحر به هنگامِ احتیاج / حاصل کد به رهنِ قبا و کلاه می
بفروختیم هر دو جهان را به جرعه ای / اینک من و نزاری و آنک گواه می


 شمارهٔ ۱۲۹۸

دگر باره کردم اعادت به می / اِلی اصلِه یَرجع کلُّ شَی
به تحصیلِ لیلیِ من بی قرار / چو مجنون در افتاده از حی به حی
بر امّید کرّوبیِ هم نفس / بساطِ زمین کرده ام جمله طی
کنون یافتم آن چه مطلوب بود / شدم فارغ از وعده ی کو و کی
به رسمِ رنودم به کف بر کؤوس / چه کارم به آیینِ کاووس و کی
زمانه ندانم که دردِ مرا / دوا تا به کی کرد خواهد به کی
به راحی مداوا کنم روح را / که عکسش بریزد ز خورشید خوی
همه ساله بر خم بگردم چنان / که پیرامنِ قُطب گردد جدَی
من و سر نهادن بر آن آستان / که خم خانه مشتق شد از نامِ وی
نزاری ز اندوهِ مَی شد نزار / بهل تا بنالد به زاری چو نی
خداوندِ فطرت ز مبدایِ کون / سخن را بدو داد و او را به مَی


 شمارهٔ ۱۲۹۹

هر که را دادند از آن خمخانه می / دستِ هشیاری بشوی از کارِ وی
توبه ی ما خواه محکم خواه سست / تا چه خواهی کرد ازین افسانه هی
تا نیاید بیش بر دنبالِ ما / عقل بی تمییز را کریم پی
کُلُّ شَی ءٍ هالِک اِلّا وَجهَهُ / وجهِ دیگر کو کدامین کلّ شی
وعدۀ طیّ سما بر ما گذشت / این سجل را نیز هم کردیم طی
عقل و نفس و جان و جسم و دین و دل / فوق و تحت و یمن و یسر و نور و فی
راست می خواهی حجاب اند این همه / قیس از خود رفت بیرون نی ز حی
راست باش و راست رو اینک صراط / آخر ای بابا قیامت کو و کی
خویشتن بین باز مانده ست از سلوک / گم هم از گامِ نخستین کرد پی
چون نزاری جرعه نوش خضر باش / تا بدانی چیست میّت کیست حی
مردِ این معنی نه ای دعوی مکن / ور دوا خواهی مپیچان سر ز کی


 شمارهٔ ۱۳۰۰

مهر ماه آمد بیار ای ماهِ مهرافزای می / از رگِ جانِ صراحی هر زمان بگشای می
وا نگر کز دست رفتم غمزه ای بر ما گمار / پیش تر کز پا درآیم بر سرم پیمای می
سحرِ مطلق می کند طبعِ مسیح انفاسِ من / هر چه در مغزِ پرآشوبم بگیرد جای می
دسته ی گل هر که را از باغِ طبعم آرزوست / بی تقاضا گو مرا تشریف می فرمای می
بر فشانند آستینِ رقص تا دامانِ ماه / گر نهد در محفلِ پرهیزگاران پای می
تا ببینی خویشتن را چون دراندازد به جام / امتحانی کن به خورشیدِ فلک پیمای می
پیل با او بس نیاید زآن که وقتِ امتحان / کودکی بر سازد از پیرِ فلک فرسای می
جام بر کف گیر و چون خم سینه صافی کن نخست / تا نماید با تو جان در جامِ خون پالای می
جام بی می هیچ ننماید بدان کز ابتدا / می نمود احوال در جامِ جهان آرای می
هر نکت سرّیست کز غیب آمده اینک ببین / می نماید معجز از طبعِ سخن پیرای می
وین نه زآن می باشد ای بابا که هر کس می خورند / از نزاری باز پرس ای وای می ای وای می


 شمارهٔ ۱۳۰۱

گر به من می آورد باد از عرق چینش نسیمی / نیم جانی دارم ایثارش کنم زان هم به نیمی
نیمه دیگه نگه‌دارم که باز آید نگارم / لایقِ جانان نیازِ جان بود نه زر و سیمی
چون ندارم محرمِ رازِ نهانی با که گویم / محرمی باید که دارد حرمتِ حدِ حریمی
گنجِ پنهان در میان نتوان نهادن با گدایی / گُربُزی باید محلِ راز را نه هر سلیمی
هر ضعیفی در مسالک طاقتِ هجران ندارد / بر خضر چون معترض بوده‌ست هر موسی کلیمی
صبر باید کرد تا طالع شود صبح قیامت / طبلِ بی هنگام نتوانیم زد زیر گلیمی
تا نباید کرد در سیری چنین ترکِ تقیه / مصلحت مارا نصیحت می‌کند نه ترس و بیمی
گردنِ تسلیم بنهادیم بی‌کرهی که بردن / بارِ تشنیع و ملامت واجب است از هر لئیمی
گر ز خود دیوانه‌ای سازی ز نادانان برستی / در خورِ این راز چون بهلول می‌باید حکیمی
چون نمی‌باشد گزیر از پختنِ سودایِ خامت / با کرم ساز ای نزاری چون نمی‌یابی کریمی


 شمارهٔ ۱۳۰۲

ساقیا می بیار حالی می / که ندارم سرِ کجا که و کی
خلوتی ‌کن که عشق بپسندد / نه چو نفرت گرفته عشق از وی
دردِ مخموری مرا دانی / که نباشد علاج الا می
هیچ درمان دگر نخواهد بود / گفته‌اند آخِرُ الدَوا الکی
باز گردد به اصلِ خود هر چیز / چند گویی بس از شی ولاشی
خنب شخص من است و می جانم / زنده بی جان کجا بود رگ و پی
بر سرم کن چنان شرابی پُر / که ز پیشانیم بریزد خوی
شرحِ ماء العنب نخوانده‌ای / وِ مِن الماءِ کُلّ شِی ءِ حی
جامِ می بر کف نزاری نه / تا برآرد دمار از دمِ دی
ورقِ نام و ننگ را طی کن / تا کی از طمطراقِ حاتمِ طی


 شمارهٔ ۱۳۰۳

می بیار ای غلام حالی می / دفع سرما نمی‌کنی هی هی
در چنین شب که زمهریرِ هوا / می‌کند خشک در بدن رگ و پی
بر تنِ هوش‌یار در حمام / زخمِ سرما بیفسراند خوی
جز به گرمیِ آفتاب قدح / نرود سردی از طبیعتِ وی
به از این کی به کار خواهد شد / کی دهی پس به من نگویی کی
بده آبی که آن کند با من / که کند آتشِ روان با نَی
جانِ شیرین نزاری آورده‌ست / تا کنی جامِ تلخ بر سرِ وَی
دست او رد مکن بده بستان / بازخر جانِ او به جامی می


 شمارهٔ ۱۳۰۴

الله الله بده بده می می / هیچ غفلت مکن مکن هی هی
مونسِ روزگارِ ما ده ده / جانِ جان روحِ روحِ ما وی وی
هم به تریاک می‌شود ممکن / از لعابِ هلاهلِ حی حی
ما چو مجنون به پا فرو کردیم / درد را از محبتِ دل و می
محتسب آمده‌ست تا چه کند / قولِ او کی شنیده‌ام کی کی
راست برگویمت به رمز که گه / قصدِ خمَار می‌کند وی وی
گو عدم بر عدم چه می‌بندی / کی توان کرد کی زلا شَی شَی
اعتبار اعتبار کن دم دم / امتحان امتحان کن از کی کی
همه رفتند و زفت باقی ماند / بر سُرینِ زمانه‌شان کی کی
رو که رندانِ این زمان کردند / دفترِ صیتِ حاتمِ طی طی
ساقیا ساقیا نزاری را / الله الله بده بده می می


 شمارهٔ ۱۳۰۵

بماناد آن برو بالا که رشکِ سروِ بستانی / چه رشکِ سرو بستان غیرتِ خورشید تابانی
سهیلی یا مهی یا مشتری یا زهره یا مهری / پری یا آدمی یا حور یا بُت با چه می‌مانی
به رخ‌سار آیتِ لطفی به دیدار آفتِ خلقی / به دندان درِ مکنونی به لب لعلِ بدخشانی
به رفتن رشکِ طاووسی به گفتن غیرت طوطی / به معنی روحِ مغلوبی به صورت ماهِ رخشانی
چنان در دیده چالاکی که گویی حورِ فردوسی / چنانی در دلم شیرین که گویی صورتِ جانی
ز دورت هر چه می‌بینم دلم در جوش می‌آید / نمی‌دانم مگر خیر است ما را با تو روحانی
دلم بردی و خب کردی و خود با آن نمی‌آری / بیا تا بر تو بر گویم چو می‌دانم که می‌دانی
مرا گر محرمی بودی که رازم با تو بر گفتی / نبایستی به خونِ دل جگر خوردن ز حیرانی
غریبم خاطرم یارا مرنجان گر خدا ترسی / به نوشی حاجتم یارا روا کن گر مسلمانی
ز بخت خود نمی‌یابم که آن دولت دهد دستم / که بر پایت نهم رویی و سر از من نگردانی
نزاری کاش کی هرگز نظر بر تو نیفکندی / چو نازل شد قضا اکنون چه مقصود از پشیمانی


 شمارهٔ ۱۳۰۶

مرا با تو ای یار سری‌ست جانی / نداند کسِ دیگر الا تو دانی
به بویِ توام زنده الحمدالله / همین است سرمایه ی زندگانی
ز مبدایِ فطرت گرفته‌ست با تو / روانم چنین الفت جاودانی
عجب آن که نادیده‌ای هم چو دیده / عجب تر که دوری و پیوندِ جانی
یقینم که جایِ دگر دیده ام من / به هر جایِ دیگر که بینم همانی
به چشمی که صاحب نظر دیده باشد / نگنجد زمانی نبیند مکانی
ز دستِ ملامت‌گرانِ منافق / نظر با تو دارم ولیکن نهانی
نه از بیمِ جان می‌کنم این تقیه / که این جا نشانی‌ست در بی نشانی
به قصاب‌گاهِ قصاصِ محبت / سر و تن متاعی بود رایگانی
ولیکن نخواهم که هر کس بداند / که دادی به من مکنتِ گنج بانی
به بحری درافکند ملاحِ عشقم / که در جنبِ آن هست اخضر چو خانی
نزاریِ زار آخر از قلزمِ عشق / کجا بر سر آید بدین ناتوانی
به بازوی او نیست تسکینِ طوفان / مگر زین محیطش به ساحل رسانی


 شمارهٔ ۱۳۰۷

وقت نثار کردن ماییم و نیم جانی / نقدی چنین چه ارزد در حضرتِ چنانی
الجامشیِ شاهی بس مختصر نماید / الحق چه عذرخواهم این‌جا به نیم جانی
الا همین‌ که گویم از ما و خدمتِ ما / چیزی نیاید آخر شاهی و پاسپانی
امری اگر نباشد مطلق چگونه باشد / تزیین آفتابی ترکیبِ آسمانی
پس بی نشانِ اول یعنی جنودِ فطرت / نه بد دلی توان بود این‌جا نه پهلوانی
کی بر قرار ماند گر صنعِ او نخواهد / آرامشِ زمینی یا جنبشِ زمانی
بلبل صفت نیارد در عشقِ گل نوازد / هر کو نشد به دستان هر لحظه داستانی
از خویشتن برون شو تا خانه او بگیرد / زیرا چو او نیابی شایسته میهمانی
گنجینه‌ ی نزاری بر نقدِ قلب و جان بین / در هر سفینه بحری در هر جریده کانی
دیگر به خود نبینی دیگر ز خود نگویی / گر هیچ بازیابی از سِرِ او نشانی


 شمارهٔ ۱۳۰۸

دلا گر قدرِ این دولت بدانی / دو دولت را دگر دولت نخوانی
ندانستی که قدرِ دوستی چیست / دریغا فوت کردی زندگانی
نمازی نیست رویی در دو قبله / نبودی یک جهت با یار جانی
مُعوَّل نیست بر پروردنِ نفس / که از گرگان نمی‌آید شبانی
ز دردِ این پشیمانی گرفتم / نزاری ناله بر گردون رسانی
چه سود اکنون که از پیمان بگشتی / پریشان کردی ایامِ جوانی
مرا پیرانه‌سر کردی گرفتار / بدین بی‌چارگی و ناتوانی
به هر جانب که رفتی هر زمانم / بلایی دیگر آری ارمغانی
بیا باری کنون دریاب خود را / سبک بر هم زن اسباب گرانی
موحد وار از کثرت برون آی / که در گردابِ دورِ امتحانی
اگر دریافتی امروز خود را / وگرنه هم‌چنین مشرک بمانی
نزاری گر ندانی قدر امروز / بسی یاد آوری کرد از جوانی
به سربر ، دستِ حسرت باز می‌گوی / دریغا روزگار مهربانی


 شمارهٔ ۱۳۰۹

مرا چه واقعه افتاد گر نمی‌دانی / برو بخوان زِ مقاماتِ پیر صنعانی
شدم اسیر به پیرانه سر به دستِ بتی / که پیشِ او بنهد آفتاب پیشانی
روایح نفس‌ش معجزِ مسیحایی / شمامه ی عرق‌ش بویِ پیر کنعانی
ز رایحاتِ عرق‌چین او نسیمِ صبا / حیات داد به اشخاصِ اِنسی و جانی
به قصدِ جانِ من ای یار بیش سعی مکن / مرا مگر نظری خاطری بود جانی
اگر به مظلمه ی زلفت اقتدا کردم / جز این دگر چه گرفتم ز کفر پریشانی
گرت مکابره در امتحانِ عشق کشند / مگر ز دفترِ ما یک ورق فرو خوانی
به هرزه دعویِ تقوا چه می‌کنی که اگر / به یک کرشمه اشارت کند فرومانی
سر از مجاهدء روزگارِ عشق مپیچ / که عشق دست نداده‌ست در تن آسانی
به خیره دل زِ کسی بردن و بیازردن / به جورِ دستِ ملامت زهی مسلمانی
به روزِ حشر گرت بر ملامت عشاق / رود مواخذه‌ ای آه از این پشیمانی
همان نزاریِ مستم کز ابتدا بودم / درست با تو بگفتم اگر نمی‌دانی


 شمارهٔ ۱۳۱۰

اگرت معیشتی هست و کفافِ کامرانی / به مرادِ خویش برخور ز درختِ زندگانی
می و چنگ و کنجِ خلوت سه چهار یارِ هم‌دم / به از این دگر چه باشد ز نعیمِ این جهانی
به غنیمتِ جوانی ز بهارِ عمر برخور / که نه بهتر از بهارست و نه خوش تر از جوانی
دمِ نقد خوش برآور ببر از غمِ جهان دل / ز میانِ جان رضا ده به قضای آسمانی
بنشین به تازه‌رویی ز زمانه داد بستان / به سماعِ ارغنونی به شراب ارغوانی
بده آبِ تلخ صافی نه که قوتِ جانِ شیرین / نه که آفت المجانین نه که غایت الامانی
قدحِ گران روان کن که سرِ گران ندارم / سبکش بده گرانی که برون برد گرانی
به صفِ خُمار بر زن به مبارزانِ باده / که به حمله مصافش ز جهان برون جهانی
چو مهِ قدح برآید چه کند خمار ظلمت / جز از آن که رختِ زحمت به عدم برد نهانی
به طلوعِ روز بنگر که چراغ چون نزاری / نفسی برآرد اما به هزار ناتوانی


 شمارهٔ ۱۳۱۱

چو تازه کرد جهان نوبهار و رفت خزانی / تهی‌ست دستم ساقی بیار باده که جانی
وگر چو دستِ من است ای پسر تهی شده مشکت / دو اسبه از پیِ می شاید ار الاغ دوانی
چه گونه فوت توان کرد خاصه موسمِ گل‌ها / دمی که نه به لبِ کشت زار و آبِ روانی
شراب و سبزه و آب روان و شاهد و مطرب / همین ست مایه و اسباب و دستگاه جهانی
نبینی ای پسر اندر جهان فانی چیزی / نه خوش‌تر از دل بی‌غم نه خوب‌تر ز جوانی
نشاط و عیش کنم روز کاختیار تو داری / چو اختیار ز دستت برفت خود نتوانی
در آن نفس نرسی کز تو شادمانه برآید / اگر توقف اندیشه‌ای به کار رسانی
غم جهان مخور و باده خور که آن به تو ماند / به عیش می‌گذران تا در اندهان بنمانی
چو بر تو می‌گذرد عمر اگر خوشی و اگر نه / بکوش تا همه عمرت به خوش دلی گذرانی
غنیمت است جوانی بیا و خوش دریابش / چه سود از آن که به سر چون رسید قدر بدانی
به نقد دامنِ‌ام روز گیر فردا کس / نشان بهره ندیده است و آن بَسَت به نشانی
نهان بباش نزاری به خویشتن که چنان به / که در نهان تو پیداست رازهای نهانی


 شمارهٔ ۱۳۱۲

وداع کردم و رفتم به صد پریشانی / ز دوستان و وداع آه ازین پشیمانی
فراقِ هم‌نفس الحق عظیم دشوارست / وداع جان نکند هیچ تن به آسانی
اگرچه جان پرِ جان است و دل برابر دل / به حکمِ جاذبه‌ی اتصال روحانی
ولی چو میلِ محبت به یکدگر دارند / همی کنند تقاضا نفوس‌ انسانی
نصیبه‌ای‌ست ز بدو وصول هر کس را / به حدِّ مرتبه‌ی خود ز حظِّ جسمانی
اگر مطالبه‌ای می‌کند ملامت نیست / نه کشتنی‌ست بدین امتحان نه زندانی
عذابِ روزِ قیامت شب مفارقتِ است / چه دیگرست همین رستخیز طوفانی
ز دست ما چو زمام مراد بیرون شد / به سر بریم به دشواری و به آسانی
اگر زمین و زمان بر هم افکند زلزال / تغیّری نپذیرد محبتِ جانی
صبا بگوی به آرامِ جان من که مکن / خلافِ عهدِ نزاری دگر تو می‌دانی
رکاب‌وار کند پای مالِ ایّامم / اگر عنان عنایت ز ما بگردانی


 شمارهٔ ۱۳۱۳

بیا ای مرا خوش تر از زندگانی / که در انتظارِ تو کردم جوانی
تو دانی و دانای رازم که مهرت / زکی باز، در سینه دارم نهانی
چه باشد که روزی پیامی فرستی / که گویی چه حالی، کجایی، چه سانی
بدین قانعم از تو زیرا که بختم / نباشد که یک شب نهانم بخوانی
بیایی که تا بر دو چشمت نشانم / چرا هر زمانم بر آتش نشانی
ترا چون ز آتش گریزی نباشد / جهان گر بسوزند فارغ، از آنی
خلیل من ای جانم از تو بر آتش / اگر در کناری و گر در میانی
ز بهر بنا گوش توست آن که چشمم / چنین پیشه کرده است گوهر فشانی
نترسی ز بی التفانی نمودن / که نامت برآید به نامهربانی
بدان قیمت عمر دریاب فرصت / گرفتم که قدرِ نزاری ندانی
مکن رحمت‌ام روز کن بر نزاری / چه سودت که فردا پشیمان بمانی


 شمارهٔ ۱۳۱۴

من بعد ازین چه گونه کنم بی تو زندگانی / جانم فدای جان تو با غایت الامانی
منظورِ عارفانِ مشایخ بود همیشه / اندر میان حلقه و تو در میانِ جانی
ای سرو نازنین چه تفاوت کند که گه‌گه / از گلستان وصل نسیمی به ما رسانی
وی دست گیرِ بی‌سر و پایان ز دست رفتم / یک التفات کن به ترحم که می‌توانی
ناممکن است جز به وجود مبارک تو / احیای من که قوت دل و قوت روانی
می‌خواهمت ببینم و چندان محل ندارم / کآواز بشنوم ز پس پرده‌ی نهانی
جانم به صد شکنجه فرو می‌رود به هر دم / اگر اندرون به حلق برآید ز ناتوانی
برهم رود ز گرم‌ْروی دانه دانه‌ی اشکم / آبی چو یخ فسرده ندیدم بدین روانی
گِل کرد خاک و مهر گیا بردمید زان گِل / باران چشم می‌فشانم ز مهربانی
شاید که زیر پای فراقت ملولْ طبعم / کز شاخِ بارور نه بدیع است سر گرانی
در عشق غیر عشق نمی‌گنجد ای نزاری / تا پای بندِ خویشتنی قدرِ خود ندانی
جز در رکاب عشق مرو کز پی تفاخر / خواهی که آفتاب بانو کند همْ‌عنانی


 شمارهٔ ۱۳۱۵

قندست ندانم دهن تنگ فلانی / یا خود شکرست آن شکرستان، نه دهانی
چندین شکر اندر دهنی نادره گنجد / وین نادره بین کز دهنش نیست نشانی
بر سینه هر دل که زند جان نبرد زان / نوکِ مژه‌ی تیزتر از نوک سنانی
بر سرو مه آورده که این کیست جمالی / بر موی کمر بسته که این چیست میانی
در ملک به هر شهر در افکنده خروشی / در شهر به هر کوچه در افکنده فغانی
گر پرده بر اندازد و طلعت بنماید / فریاد برآرند به یک بار جهانی
گفتم بنمایم نظری سر بنهادم / در پهلویِ هر سود نهاده‌ست زیانی
تاوان نتوان خواستن از خونِ نزاری / آنجا که نیرزد سرِ صد خواجه به نانی


 شمارهٔ ۱۳۱۶

ماه رویا گرچه رشک مهر و ماه آسمانی / چند با ما کینه ورزی تا کی از نامهربانی
قادری بر ناتوانان می‌توانی مرحمت کن / بار هجران کی توانم برد با این ناتوانی
زندگانی نیست بی رویِ تو و جان کندن است این / زنده دل را از برایِ دوست یابد زندگانی
گر قبولم میکنی تا زنده باشم بنده باشم / هر چه می‌خواهی بکن بر جان من فرمان روایی
از جمال توست چندین رونقِ حسن أحسن الله / نورِ محضی، روح پاکی، عین عشقی، جان جانی
عاشقم بر ماهِ روی و سروِ بالایت اگر چه / حیف باشد حیف در پیرانه سر کردن جوانی
سرو و ماه و قامت و رویِ تو، نی من سهو کردم / غیرتِ ماهِ سپهری رشکِ سروِ بوستانی
پیش ازین بوده‌ست با وصل تو ما را اتصالی / من تو را بشناختم بار دگر باقی تو دانی
چون نه زر داری نه زوری زاری‌ای می‌کن نزاری / آبِ شورِ چشم بر کارست نی شیرین زبانی


 شمارهٔ ۱۳۱۷

هَلاک می‌کندم غصه ی پشیمانی / به دست خود که کند با خود این به نادانی
به محنتی شده‌ام مبتلا که رویی نیست / ره خلاص به دشواری و به آسانی
بلی سزای من این است و پیش ازین که فلک / به هر چه کرد و کند نیز هستم ارزانی
به پایْ مردیِ صبر آن چه بر سرم بگذشت / ز کافران نپسندند در مسلمانی
بسوختم منشین ساقیا بزن آبی / بر آتشِ جگرم تا دمیش بنشانی
بیار باده به یاد کسی که روشن کرد / سوادِ چشمِ دلم ز آن جبینِ نورانی
شبی خیالِ جمالش درآمد از در و گفت / تویی که صبر برون می‌بری به پیشانی
کمندِ زلفش اگر دیده‌ای عجب که چنین / به صبر غرّه نبودی درین پریشانی
به یک نفس ببرم تا قصاص گاهِ عتاب / کشان کشانت چون خونیانِ زندانی
همان دو چشم نزاری که سحر می‌کردند / به غمزه از پی آشفتگی و فتّانی
به یک اشارت از هر چه در جهان صبرست / برآورند فضولی مکن که نتوانی


 شمارهٔ ۱۳۱۸

جان برای تو که هم جانی و هم جانانی / سر فدای تو وگرنه من و سرگردانی
سرسری از سر کوی تو نیارم برخاست / کار دشوار نگیرند بدین آسانی
خام را طاقت پروانه‌ی پر سوخته نیست / نازکان را نرسد شیوه جان افشانی
پیشِ خایسکِ ملامت به ارادت نگرید / مرد باید که چو سندان بنهد پیشانی
پی تو آرام گرفتن بود از ناکامی / با تو گستاخ نشستن بود از نادانی
راه آن است که با رای تو سازم ورنه / حاصل غالی و قاصر چه بود حیرانی
فاش کردند رقیبانِ تو سرِّ دلِ من / چند پوشیده بماند نظر پنهانی
تا بماند تر و شاداب نهالِ غمِ تو / واجب آن است که بر چشمِ مَنَش بنشانی
در خم زلف تو دیدم دل خود را روزی / گفتَمَش چونی و چون می‌رهی ای زندانی
گفت آری چه کنم گر ببری رشک از من / هر گدا را نبود مرتبه‌ی سلطانی
راستی حدِّ نزاری نبود صحبتِ تو / پس اگر بر سر کوی تو کند دربانی


 شمارهٔ ۱۳۱۹

به قاین بگذر ای باد ار توانی / زمین‌بوسی ببر آن جا که دانی
بگوی آرام جانم را که جانم / برآمد در غمت از ناتوانی
به دست باد صبح از نافه‌ی زلف / چه باشد گر به من بویی رسانی
تویی لیلی و من مجنونِ واله / تویی شیرین و من فرهاد ثانی
چو مجنونم که در اندوه لیلی / بریدم صحبت از انسی و جانی
شدم پر از غمِ دوری دریغا / که کردم در سرِ غربت جوانی
چو فرهادم که بر من تلخ کرده‌ست / فراق روی شیرین زندگانی
به حیرت می‌کنم صبری ضروری / به غیرت می‌کشم دردی نهانی
نمی‌میرد نزاری در فراقت / به شوخی می‌کند الحق گرانی
سبک روحی بود او در صفاهان / تو در قاین زهی نامهربانی


 شمارهٔ ۱۳۲۰

مردم ز عشق رویت رحمی کن ار توانی / جان بخش مرده‌ای را زان آبِ زندگانی
از چشمه حیاتت گر قطره‌ای بنوشم / ایمن شوم ز مردن چون خضر جاودانی
عیسی به معجزِ دم می‌کرد مرده زنده / تو گر قیاس گیری در خاصیت همانی
تو مریم حیاتی گر معجزات خواهی / صد مرده در زمانی از لب به جان رسانی
وصلت ز پای جانم بندی نمی‌گشاید / یک ره بگیر دستم چندم به سر دوانی
شست جفا گشادی کردی نشانه گاهم / به زین نشانه‌ای کن تا کی ز بی‌نشانی
هستم سگی ز کویت جز دامنت نگیرم / از پیش اگر برانی وز پس اگر بخوانی
چون آستین ببوسد دستت برایِ بویت / گر دامن از نزاری صد ره فرو فشانی


 شمارهٔ ۱۳۲۱

پیری‌ست مرا چو نو جوانی / در عالمِ عشق مهربانی
از غایتِ شوق هر زمانی / از جانبِ دوست ترجمانی
چون بر گویم که کیست آری / ماییم و محبتِ فلانی
کس نشناسد فلانِ ما را / نابرده ز ما به او نشانی
او ساکنِ خلوتِ خرابات / ماییم و سری و آستانی
ما سَتر به پیش برگرفتیم / تا کس نبرد به ما گمانی
خود پُر شده بود تا بدیدیم / از سَترِ صلاحِ ما جهانی
آری چه کنیم بر نزاری / ناگاه برفت امتحانی
بر شارعِ چارسویِ عشقم / خلقی به نظاره هر زمانی
از قصه ی ما چو باز دیدی / جایی نه که نیست داستانی


 شمارهٔ ۱۳۲۲

گر از دفترِ عشق رمزی بخوانی / خطا نامه ی عقل بر هم درانی
گر اموات خواهی که احیا بباشد / بمیر ای حکیم از چنین زندگانی
به عمدا مکن در مراتب تصرف / که مفروغ و مستانف از هم ندانی
بدین چشم دیدن محال است او را / خطا بین تصور کند این معانی
نباید طمع کردن از رویِ ظاهر / که کس را میسر نشد این امانی
ز بالا درآیی به گردن درافتی / مُحال است در عینِ پیری جوانی
مگر نردبان پایه پایه بر آیی / به شرطی که عشقت کند نردبانی
ز کون و مکان برشکن تا ببینی / که جمله توی آن چه فی الجمله آنی
شود در تو معلوم حسی و عقلی / که تو هم معما و هم ترجمانی
نزاری جز او کس ندیده‌ست اورا / وگر خود کلیم الله لن ترانی
چو بر حکمِ اول نبوده‌ست قانع / از آن گشت محجوب در حکمِ ثانی


 شمارهٔ ۱۳۲۳

گر ز دردِ دلِ من یک ورقی برخوانی / صورتِ حالِ من آن گه به حقیقت دانی
تا به حسنِ رخِ یوسف صفتی مغروری / می نداری خبر از سوزِ دلِ کنعانی
هیچ مشفق به نصیحت ز تو خود می‌پرسد / که چنان سوخته‌ ای را به چه می‌رنجانی
گر قدم در کشی از دوست به خود راه مده / دستِ اغیار که گنجینه ی درویشانی
عشق از آن‌جاست مرا با تو نه این‌جا افتاد / هوس دل دگرست از نفسِ روحانی
جان نمی‌دیدم و می‌جستم و می‌دانستم / که نهان است چو دیدم تو به جان می‌مانی
چه توان کرد اگر روی به ما ننمایی / چه توان گفت که هم جانی و هم جانانی
من به یک جو که غم من نخوری ارزانم / تو به صد جان که فدای تو کنم ارزانی
ماه رخ‌سار بپوشد چو تو بر بام آیی / سرو بالا ننماید چو تو در بستانی
قد شیرین تو و قامت سرو کشمیر / لب شیرین تو و شکر خوزستانی
خرد از روی تو انگشت نهد بر دیده / عقل در کوی تو بر خاک نهد پیشانی
یک شب از وصل تو انصاف خود ار بستانم / جان به خشنودی دل می‌دهم ار بستانی
هیچت افتد که مراین فتنه ی برخاسته را / با نزاری بنشینی و دمی بنشانی


 شمارهٔ ۱۳۲۴

اگر ز قصه ی ما یک ورق فرو خوانی / عجب ز صورتِ احوالِ ما فرو مانی
ز شوق اگر چه دلم در جهان نمی‌گنجد / ولی تو در دلِ تنگم نشسته چون جانی
به جان مضایقتی نیست بنده بنده ی تست / همین بس است که از حالم این قدر دانی
حدیثِ زلفِ تو گفتم به حلقه عشاق / که در سواد وی است آفتابِ پنهانی
قیامت از همه برخاست از تغلّبِ شوق / میانِ جمع که دید این همه پریشانی
تعجبی دگرست این که حلقه حلقه ی او / به گردِ گویِ زنخ‌‌دان شده‌ست چوگانی
ز چشمِ مستِ تو گفتم حکایتی و شدند / به حالتی که چه گویم ز فرطِ حیرانی
عجب تر این که سیاهی گرفت مسندِ ترک / ز یک تبار به جسمانی و به روحانی
ز سیمِ دستِ تو کردم به رمز تشبیهی / خرد به طعنه به من گفت جانی و کانی
سرِ بلا قدِ بالای تست اولا آن / که از خدای بترسی و فتنه بنشانی
شبی حکایتِ تشویشِ عشق می‌کردم / خیال گفت مگر بی خبر ز طوفانی
ز صد شجاع یکی در مصافِ عشق هنوز / ندیده‌ای چو ببینی عنان بگردانی
محیطِ عشق و تو بیگانه ز آشنا زنهار / مرو دراو و براندیش از پشیمانی
نزاریا سرِ خود گیر و از بلا بگریز / تو با حریفِ قوی ، پنجه کرد نتوانی


 شمارهٔ ۱۳۲۵

دوزخِ دنیاست تاویلِ فراقِ آن جهانی / با تو بر گفتیم یارا تا بدانی گر ندانی
قیمتِ یاران ندانستیم و قدرِ هم‌نشینان / فوت کردیم ای دریغا روزگارِ زندگانی
ز ابتدا تا با که شد هم راه توفیقِ محبت / ما ندانستیم باری قدر قدرِ یار جانی
حَبَّذا اوقاتِ مهجورانِ دایم در حضورش / هر که غایب شد ز خود دارد حضورِ جاودانی
پرده بازییی که می‌آرد برون هر دم زمانه / حقّه ی دیگر پر از اعجوبه ی آخِر زمانی
رخت می‌باید سبک بر بستن و تحویل کردن / می‌فزاید حرص و آزِ ما امانی بر امانی
مخطی و ساهی ندارند اختیاری در مسالک / آدمی ایمن نباشد از قضایِ آسمانی
عاقبت جان در سرِ دنیا کنی مشتاب ای دل / تا نپنداری که چیزی یافته‌ستی رایگانی
یک جهت شو تا دهندت بر سریرِ سد ره جایی / هر چه بیرون آمد از این چارچوبِ استخوانی
تو نمی‌آیی برون از خانهء پندار و مالک / زود بر چیند ز قصر و منظرت فرش و اوانی
با دلِ پر کینه و نفسِ تهی و نفسِ ناقص / مُهر بر لب نه نزاری چند لاف از مهربانی


 شمارهٔ ۱۳۲۶

باز آمده‌ام تشنه لبی خشک دهانی / آشفته سری در هوسِ پسته دهانی
از من رمقی بیش نمانده‌ست کی‌ام من / مجروح تنی خسته دلی سوخته جانی
گر هیچ به سر وقتِ من آید به عیادت / بیمارِ کهن باز شود تازه جوانی
ده‌ بار شدم زنده و ده بار بمردم / یک بار نپرسید که چون است فلانی
باشد که گذر بر منِ مسکین کند ام‌شب / ام‌روز درافتاد خیالم به گمانی
بی واسطه ی رقعه و پیغام نبینم / زیرا که میانِ دل ما هست نشانی
هیهات نزاری که چه خوش باشد اگر یار / تشریفِ حضوری دهد از غیب زمانی


 شمارهٔ ۱۳۲۷

با تو رازی‌ست مرا از دگران پنهانی / عاشقِ زار توام ماه‌رخا تا دانی
چشمِ خون ریز تو کشته‌ست منِ مسکین را / دادِ من راستی آن است کزو بستانی
جان و دل هر دو ندارند محلی برِ تو / کی میسّر می‌شود این کار بدین آسانی
یک‌دمی با دمِ ما ساز و گرچه ممکن / نیست کاین آتشِ سوزان به دمی بنشانی
شیوهء من چه بود شیفته کاری در عشق / چه بود غایتِ معموریِ من، ویرانی
گو چنین باش من و صحبتِ اوباش و رنود / هم برین بی سری اولاتر و بی سامانی
من بر آنم که ز عهدِ تو نگردانم سر / آسیا بر سرِ من گر به جفا گردانی
عشق از آن خانه برانداز کند خودبین را / تا برون آردش از ورطه ی نافرمانی
سپر از غمزه ی مستِ تو بیندازد چرخ / با دو ابرویِ تو خود کس نکند پیشانی
زهره خواهد که بر آهنگِ نزاری تا روز / همه شب بر سرِ کوی تو کند شب‌خوانی


 شمارهٔ ۱۳۲۸

مست و شوریده چنانم که ز بی خویشتنی / من توام هیچ نمی‌دانم اگر خود تو منی
شرطِ اخلاص چنان است ز مبدایِ وجود / که نه من بر تو گزینم نه تو بر من شکنی
وقت وقتی چه شود گر به سرِ ما گذری / سایه ی سرو روان بر سرِ خاکی فکنی
به نسیمی ز تو خشنودم اگر بفرستی / دلِ غمگینِ چو من سوخته‌ ای شاد کنی
نیفه ی نافه ی پر چینِ عرق‌چین تو شد / رشکِ ترکان ختایی و بتانِ ختنی
لب و دندانِ ترا من به چه تشبیه کنم / حقه ی لعل درو رشتهء دُرِّ عَدَنی
از نکو رویی و شیرینی و خوبی و کشی / شهره ی شهری و انگشت کشِ مرد و زنی
در جفا کاری و عاشق کشی و بی‌دادی / آفتِ جانی و دردِ دلی و رنجِ تنی
این همه هست که می‌گویم و زین هیچ نیی / هر چه هستی چه کنم جانی و جانانِ منی
تا نزاری لبِ شیرینِ تو بوسید افکند / شور در عرصه ی آفاق به شیرین سخنی


 شمارهٔ ۱۳۲۹

باور نمی‌کنم که تو پیمان بنشکنی / زیرا که التفات به یاران نمی‌کنی
زین به‌ترک نظر به من دل شکسته کن / تا چند از تو سرکشی از من فروتنی
سروی و سرو اگر چه که آزاد خوش‌ترست / نی تا حدی که بر سرِ ما سایه نفکنی
دل با تو در تنعّم و تن بی تو در نیاز / ای آن که راحتِ دلی و آفتِ تنی
خطی به دوستیِ تو بر من کشیده‌اند / ما دوستیم و بنده ی صادق، تو دشمنی
تقدیر قادرست و گرنه ز رویِ عقل / نی من موافق تو نه تو لایقِ منی
گردون به سر برآمده هم زیرِ دستِ تست / من عاجزی چه گونه کنم با تو گردنی
برقع برافکن از بنِ گوشت ز بامداد / تا زهره بعد از این نزند لافِ روشنی
در سر کشد نقاب ز رشگِ تو آفتاب / هم شام بر مثالِ کشیشانِ ارمنی
ای سروِ سیم ساق که در بوستانِ جان / شاخِ امید را به جفا بیخ می‌کنی
دیوانگی ز مامِ نزاری نمی‌کشد / تا زلفِ هم چو سلسله بر هم نمی‌زنی


 شمارهٔ ۱۳۳۰

می‌بری از منِ مسکین دل و بر می‌شکنی / بس تو خود هیچ سخن نیست که در خونِ منی
خویشتن را به ارادت به تو دادم گفتم / عالمِ شیفتگی خوش‌تر و بی خویشتنی
اولم لطفِ تو برداشت بدان دل گرمی / و آخر از چشم بیفکند بدین ممَحنی
چاره‌ ای نیست که شیرین هم ازین جا انداخت / شور در خاطرِ فرهاد ز شیرین سخنی
بی‌وفایی تو ای یار درست اینجا شد / که حریصی به جگر خوارگی و دل‌شکنی
کاشکی سنگ دلت سخت حمایت بودی / وه‌که چون سست گروهی و چه نازک بدنی
کارِ یاران که هم از دستِ تو شد بی‌سامان / چون سرِ زلف نه شرط است که در پا فکنی
بر گرفتیم بر از شاخِ ملامت و اکنون / روی آن است که بنیادِ ملامت نکنی
از تو این چشم نبودش که شوی بی‌آزرم / تا به حدّی که دگر یادِ نزاری نکنی


 شمارهٔ ۱۳۳۱

به یک غمزه شهری پریشان کنی / به عمدا گذر گر بر ایشان کنی
مشعبد صفت گر شوی در حجاب / از این طرفه بازی فراوان کنی
فرود آی در کنج ویران من / اگر گنج خواهی که پنهان کنی
وگر نه گذر کن بر ارباب بخل / چو خواهی که معمور ویران کنی
دو علت یکی حرص و دیگر حسد / چنین درد را هم تو درمان کنی
ببر هرچه در آفرینش دلی ست / چو در بنده شد چاره جان کنی
چو برخواستند از سر جان و دل / برایشان همه مشکل آسان کنی
نه چندان که در امتحان گاه قهر / قیامت برآری و طوفان کنی
ز ناگفتنی هاش توبه کنی / ز نا کردنی ها پشیمان کنی


 شمارهٔ ۱۳۳۲

شنیده ام که تو با دوستان وفا نکنی / من اعتماد ندارم که عهد می شکنی
به شیوه دگر افتاده ای ندانم دوش / چه خواب دیده ای ام روز باز در چه فنی
چه خوانمت به که مانی جز این نمیدانم / که آفت دل و دینی بلای جان و تنی
به هر جفا که توانی مرا زپیش بران / که از تو تلخ نباشد بدین شکر دهنی
که باشد آنکه تو را بیند و ندارد دوست / ولی چنان نه که من دارمت چنان که جان منی
ز غیر دوست بپرداختیم خانه دل / نه هم تو شاهد مایی که صاحب الوطنی
به شرط آن سپر انداختیم بر سر آب / که از تو باز نگردیم اگر به تیغ زنی
خلاص چشم ندارد چو من گرفتاری / از آن کمند که در گردن فلک فکنی
نزایا نه تو را گفته ام که دیده ی شوخ / سرت به باد دهد عاقبت نگر نکنی


 شمارهٔ ۱۳۳۳

به بوسه ای چه شود گر مضایقت نکنی / چو گویمت که بده قصد دادنت نکنی
کرامت است اگر بر هلاک من صبری / به کار داری و چندین مبالغت نکنی
چرا به یک دو سخن التفات ننمایی / چرا به یک دو قدح می مواقفت نکنی
سرد اگرچه فرو ناید و دلت باشد / به ما ولی چه شود گر موافقت نکنی
جفا و جور و ستم می کنی و شاید اگر / بر این سه قاعد ی بد مداومت نکنی
کم از جواب سلامی بدین قدر نسزد / که با نزاریِ مسکین معاونت نکنی


 شمارهٔ ۱۳۳۴

به دل زمن بحلی گر به جان طمع نکنی / ولی اگر تو توی جان و دل ز بُن بکنی
ترا نخست دل آرامِ خود گمان بردم / یقین چو می نگرم خود هلاکِ جانِ منی
به طیره می روی ار بی وفات میخوانم / چرا چنین ز حدیثِ درست می شکنی
یکی نصیحت یارانه بشنوی از من / به حسن غرّه نباشی گر اعتماد کنی
دگر به خانقهِ صوفیان مرو به سماع / که بس نماند که بنیاد زهد بر فکنی
اگر چه راحت جانی و نور دیده ولیک / به یک حساب عذاب دلی و رنج تنی
که راست چون تو پری زاده ای ولیک دریغ / که همنشین گروهی بتر ز اهرمنی
دگر تحمل هجران نمی توانم کرد / ز ناتوانی و بیچارگی و ممتحنی
نزاریا پس دیوار عاقبت بنشین / بر آن قرار که دیگر در بلا نزنی
نگفتمت که مده دل به خوب رویان بیش / اگر چنان که نه در قصد جان خویشتنی


 شمارهٔ ۱۳۳۵

دل میبری به غارت و شلتاق می کنی / وز غمزه فتنه ها که در آفاق می کنی
پنهان ز خلق میکنم این راز و بر سرم / چشمانِ مست خود را ایغاق می کنی
اینجوی توست عرصه ی ملک وجود را / اینجوی خاص بهر چه بُل غاق می کنی
کس را اگر به واسطه ی تاج عدل کرد / تو در زمانه ظلم به بغتاق می کنی
شب تا به روز خونِ دل است این نه آبِ سر / کز چشم ما روانه بر اطلاق می کنی
هم عاقبت به خسرو عادل رسد مگر / جوری که بر نزاری مشتاق می کنی


 شمارهٔ ۱۳۳۶

زان خوشه نغوله که آونگ می کنی / بل زان دو فتنه این همه نیرنگ می کنی
هر روز بامداد به عمدا بر آفتاب / نقشی دگر به شعبده ی رنگ می کنی
تا نیلِ حُسن بر ورقِ ماه میکشی / هم چون نهنگ سویِ دل آهنگ می کنی
پیشانیِ فراخ گره می زنی به حسن / بر چشم ما فراخ جهان تنگ می کنی
خوبان خضاب دست به حنّا کنند و تو / سر پنجه بلور به خون رنگ می کنی
در آتشم چو بوته عمدا همی بری / بازم چو زر به تجربه بر سنگ می کنی
یک بار با نزاری بی چاره صلح کن / با زینهار خواه چرا جنگ می کنی


 شمارهٔ ۱۳۳۷

دریغ چون تو نگاری به دست اهرمنی / چرا خدای ندادت به دست همچو منی
بتی ندید کسی هم وثاقِ عفریتی / که حیف باشد دیو و فرشته در وطنی
چو زلف تو نبود دل بری به طرّاری / که صد هزار دلش هست زیر هر شکنی
همه لطایف صنعی همه شمایل حسن / که دید آبِ حیاتی درون پیرهنی
ملاحتِ تو ندارد اگر چه شیرین است / نبات مصر ندارد چو تو لب و دهنی
مقرّرست که در باغ آفرینش نیست / چو سروِقامتِ ماهرویِ سیم تنی
کسی ندید به چالاکی و به خوبیِ تو / نه ماه در فلکی و نه سرو در چمنی
حدیث حسن و جمال تو میرود در شهر / به هر کجا که فرو ساختند انجمنی
نه بر قیاسِ نزاری به اتفاق امم / به حسنِ تو نبود در جهان دگر حسنی


 شمارهٔ ۱۳۳۸

بر آواز چنگ و رباب و دف و نی / بنه بر کفم ساقیا ساغرِ می
بهارست و مجلس بهشت است و اکنون / اگر کاسه این جا نگیری کجا کی
نه من از در لایَجوز و یَجوزم / نه تو نیز هم درخور شی و لاشی
به من جام پر جان بده چاره ای کن / که این جان کند جانِ دل مرده راحی
بخور ور بپرسد زتو اوستادت / که آموختت خمر خوردن بگو وی
تو هم نوش کن جرعه ای تا ببینی / که چون است حال و چه ذوق است هی هی
گریبانِ جانت چنان سخت گیرد / که در دامن افتد ز پیشانی ات خوی
چنان در دلت جای گیرد کزان پس / ز افراطِ لذت دریغ آیدت قی
ازین می مگر بوی برده ست اگر نه / چرا کرد بی طاقتی حاتم طی
ازین جام خورده ست اگر نه چرا شد / چنان مست و بی خویشتن خسرو کی
سخن در قوافی اگر نه چه لافی / نزاری به مرموز چون گم کنی پی
اگر لایقِ صحبتِ عقل بودی / نرفتی برون قیسِ بی چاره از حی


 شمارهٔ ۱۳۳۹

به جان نزدیکِ جانانم مسافت گرچه کوته کنی / محبت عالمی دارد که جز جان را در او ره نی
چه باشد مشرق و مغرب به پای اندرون پویان / درین ره عاشقان دانند عاقل نی و ابله نی
دلم باشخص گفت اینک تو ساکن باش من رفتم / به زاری شخص گفت ای دل نی ام راضی نی ام نه نی
تو میخواهی که بستانی نصیب خویش و دریابی / مرا محروم بگذاری نشاید الله الله نی
گرم تکلیف فرماید رقیب از مه شکیبایی / بگویم هم به دشواری ولیکن بیش یک مه نی
مرا این درد مشکل تر ز هر مشکل که در عالم / من این جا میکشم خود را و آنجا دوست آگه نی
نزاری عافیت روزی برآرد عاقبت کامی / اگر چه هیچ ناکامی به اقبالِ شهنشه نی


 شمارهٔ ۱۳۴۰

ای گر درآید از درم سرمست یار قاینی / بر جان نهم، بر دل نهم، دستِ نگار قاینی
مردم نمیگویم ز که مستم نمیگویم ز چه / مشهور باشد در جهان چشم خمار قاینی
آرامِ جانی یافتم کز دل قرارم می برد / دل بردن و جان سوختن این است کارِ قاینی
نخّ و نسیج انداخته شمع از میان برداشته / یا رب توان خفتن چنین شب در کنارِ قاینی
زهره ندارم کاین سخن پیش کسی پیدا کنم / آری چه غم چون می برم غم یادگارِ قاینی


 شمارهٔ ۱۳۴۱

ای ملامت گر اگر شاهدِ ما را بینی / بیش بر ره گذرِ چون و چرا ننشینی
همه چون بیند اعما چو نمی بیند هیچ / تو خود آن دیده نداری که به آنش بینی
تا بدان دیده شوی دیده که نتوانی دید / ابلهی بر همه بیناییِ خود بگزینی
مرد باید که چو رُخ راست کند رفعِ حجاب / تا ز شه دور نمانی بگزین فرزینی
جان نداری به حقیقت اگر انصاف دهی / که تو بسیار فروتر ز بتِ سنگینی
چون قیاس تو و رایِ تو بتِ موهوم اند / لاجرم از بتِ مصنوع فروتر زینی
زنده در جامه ی خوابی به حقیقت مرده / تو گمان برده که در خواب خوش نوشینی
جاهل آبادِ تو باغی ست پر اشجارِ خیال / که تو دیوار و درش را به مثل برچینی
در و دیوار چنان گیر که سدّیست متین / میوه ممکن نبود گر نزنی پر چینی
بر چنین نخوت و شوکت که تو داری در سر / نکند کوه اُحُد فرشِ ترا بالینی
بار از آن یافت که برده ست نزاری همه عمر / بارِ تسلیم به بیچارگی و مسکینی
نوش با نیش نهادند ز مبدایِ وجود / از پسِ تلخیِ ایّام بود شیرینی


 شمارهٔ ۱۳۴۲

تا به کی عجب و شرک و خود بینی / با خدا باش تا خدا بینی
این همه شوق و عشق و درد و نیاز / در میان هیچ تو همه اینی
شش همی خواهی و یک آمد نقش / آن نکوتر که مهره بر چینی
جان به تلخی چو کوه کن بدهی / بس که مغرورِ حسنِ شیرینی
چه محل پیشِ پاک بازانت / تا تو مشغولِ جاه و تمکینی
از پراکندگی نباشی جمع / تا تو موقوفِ نقشِ پروینی
از خلافِ تو فتنه ها خیزد / کی پسِ کارِ خویش بنشینی
تا کنند آفرین بَدان بر تو / از درِ سد هزار نفرینی
وربه نیکانت التجا باشد / احسن الله محضِ تحسینی
صیدِ تو نیست جز کبوترِ زار / پس تو شاهی نیی که شاهینی
پس چه دشمن نزاریا و چه دوست / دل پر از مهر و سر پر از کینی


 شمارهٔ ۱۳۴۳

به لطفِ تست مرا گر صواب می بینی / توقعی که درآیی دمی و بنشینی
بیا که علّتِ رنجم طبیب می گردد / در آن زمین که تو ام بر فرازِ بالینی
قدم ز کلبه ی فرهادِ خویش باز مگیر / به چشمِ تلخ که رشکِ هزار شیرینی
به قولِ دشمنِ بد گویم التفات مکن / که دشمن از همه نوعی کند سخن چینی
به رویِ خلق و برایِ خدای رحمت کن / که هم طریقه ی دنیایی است و هم دینی
مرا که عاشقِ زارِ توم فرو مگذار / به ناتوانی و بی چارگی و مسکینی
به عهدها چو تو صبحی نزاد مادرِ شب / که نور قبله ی جان سرّ حسن و تحسینی
نه من به عزّتِ تو شاهدِ دگر یابم / نه تو به نسبتِ من عاشقِ دگر بینی
کم افتدت به قدم چون نزاری مسکین / اگرچه به ز نزاری بود که بگزینی


 شمارهٔ ۱۳۴۴

ای زندگیِ جان ها الّا به تو جان حی نی / این جا که منم آری آن جا شی و لا شی نی
صاحب نظران گرچه بی دیده ترا دیدند / اعما چو نمی بیند افتد به سرِ پی نی
عارف نبود هرگز در زاویه بنشسته / اَطباقِ سماواتش گر زیرِ قدم طی نی
گر نوش طمع دارد با نیش فرا سازد / تا جویِ عسل بیند امّا مگس و قی نی
از خویش به در رفته بی تو نبود یک دم / بنیاد برافکنده اوقات کند پی نی
دردِ تو کسی دارد کز درد نمی نالد / در داغِ تو می سوزد امّا اثرِ کی نی
تو حاضر و ما طالب آخر چه حجاب است این / در عینِ حضوری تو موقوف به جا کی نی
هر چند گدایانت خوارند و زبون امّا / شوریده ز جامِ تو کم تر ز جم و کی نی
در دوستی لیلی وحشی شد و سودایی / مجنونِ سبک دل را مِن بعد سرِ حی نی
یک جرعه نزاری را در کام چکانیدی / سر رفت و هنوز از سر بیرون نشود می نی


 شمارهٔ ۱۳۴۵

ای بی تو دلِ مرا قراری نی / هیچم ز میانِ تو کناری نی
انصاف که عمر می کند ضایع / آن را که به دست چون تو یاری نی
از وصلِ رقیب بهره می یابد / ما را ز تو بیش انتظاری نی
گر دریابی دمی دل ما را / هرگز به از این سری و کاری نی
گر بار دهی وگرنه بر جانم / بیرون ز محبّتِ تو یاری نی
دریاب نزاریِ به زاری را / در عشقِ تو هم چو او نزاری نی
بل تا به کرشمه ای شود خوش دل / از تو به همین قدر که آری ، نی


 شمارهٔ ۱۳۴۶

مرا تا دلی هست جانم تویی / نه خود این جهان کآن جهانم تویی
چه گویم ز دین و دل ای جانِ من / چو جانم تویی این و آنم تویی
نمی خواهم از تو بریدن به جسم / ازیرا که پیوندِ جانم تویی
گر از من بپرسند جانِ تو کیست / روانی بگویم روانم تویی
منم آن که بسیار گویم ولیک / چو اسرار گویم زبانم تویی
ز من هر چه صادر شود آن منم / ترا بی تو من چون ندانم تویی
به هر جا روی در رکابت منم / به هر جا روم هم عنانم تویی
اگرچه ز عشقت بمردم ولیک / حیاتِ دلِ ناتوانم تویی
مرا نیست با بود و نابود کار / یقینم توی و گمانم تویی
نزاری چه پیدا کند بر تو چون / همه آشکار و نهانم تویی


 شمارهٔ ۱۳۴۷

مرا چیزهایی نمودند روی / که با کس نگفتند کآن را بگوی
بگفتند و گفتیم و نشنود کس / همین است معنیِ سنگ و سبوی
به جز روی او نیست رویی دگر / جزاین روی رویِ دگر نیست روی
همه جان و دل هر چه جز جان و دل / نه جان است و دل بل که سنگ است و روی
مرا مُسکراتی ست در وجد عشق / که از من مخواه آن و از من مجوی
مکن عیب بر دل بداده ز دست / که سیلاب ناگه درآید به جوی
درین بحر غُسلی به رغبت برآر / برو چرکِ نفس از طبیعت بشوی
نمی دانی ای تن فرو داده خوار / به چوگان و دورانِ محنت چو گوی
که عشق نزاری به هر شش جهات / ندا می کند از در و بام و کوی


 شمارهٔ ۱۳۴۸

من آن نی ام که نی ام با تو یک دل و یک روی / دو روی نیست دلم با تو چون گلِ خودروی
خیالِ قامتِ زیبایِ تو بر استاده ست / کنارِ چشمه ی چشمم چو سرو بر لبِ جوی
خوشا میانِ تو گر در کنار می آید / ببین که نکته چه باریک می رود چون موی
به دستِ من سرِ زلفین هم چو چوگانت / کجا رسد ز چه بیرون برم ز میدان گوی
بر آستانِ تو خواهم که معتکف باشم / رقیب خود نگذارد گذشتن از سرِ کوی
گرفته ام چو کمان گوشه ای ز دستِ حسود / که تیرِ طعنه روان کرده اند از همه سوی
کسان که غیبتِ من می کنند نشناسند / که التفات نباشد مرا به بیهده گوی
چرا مصالحِ خود ننگرد چه می خواهد / ز عیب کردنِ من حاسدِ ملامت جوی
ز روحِ راح نفورند باد پیمایان / نمی برند و لیکن ازین گلِ ستان بوی
نزاریا اگرت سر چو دل بخواهد رفت / برایِ دوست مگردان ز تیغِ دشمن روی


 شمارهٔ ۱۳۴۹

دل برا هر چ از برِ ما می روی / هم چو روحِ قدس تنها می روی
خضرِ وقتی ای لبت آبِ حیات / هم چو خوربر بامِ خضرا می روی
در پِی ات چون ذرّه سرگردان منم / تو چنین خورشید آسا می روی
تا که را خواهی نمودن ماهِ روی / ماه رویا راست گو تا می روی
می روی از چشمِ گوهر بارِ من / آفتابی کز ثریّا می روی
می روی با مرجعِ خلوت چو دوش / راستی یا امشب آن جا می روی
من نمی دانم کجا خواهی شدن / با مقامِ خلوت آیا می روی
گر مرا صفرا کند از عشقِ تو / تو چرا از من به سودا می روی
زهره از رقصِ تو در حیرت بماند / هم چو مه گویی به جوزا می روی
هم چنین ما را فرو خواهی گذاشت / هیچ درمان نیست جانا می روی
از نزاری می گریزی راست گوی / یا ز بهرِ مصلحت را می روی


 شمارهٔ ۱۳۵۰

در دل نشسته ای اگر از دیده می روی / موقوفِ وقت نیست ملاقاتِ معنوی
بر دوستان مسافتِ شکلی حجاب نیست / ای دوست جهد کن که از آن دوستان شوی
چندان که ممکن است وفا کن به حسنِ عهد / زنهار تا به گفتِ بد آموز نگروی
ترسم خلافِ عهد کنی و أسّف خوری / هان کوش تا نصیحتِ یارانه بشنوی
محمود نیست عاقبتِ ناخدای ترس / گویند ز آن که کاشته ای بیش ندروی
از عقده ی وبال بر اندیش و زخمِ نیش / هر چند ماه طلعت و خورشید پرتوی
باطل مکن امیدِ نزاری روا مدار / آزارِ دوستان که گناهی بود قوی


 شمارهٔ ۱۳۵۱

روی مخوانش که می چکد عرق از وی / برگِ گل است آن نشسته بر ورقش خَوی
هر که چنین صورتی بدید محال است / کاتشِ تشویش بر دلش ننهد کی
هیأتِ شیرینش ار مطالعه کردی / سرو کمر بر میان بُدی چو شکر نی
ور به سر کُشته با چنین قد و قامت / بگذرد این روحِ قدس باز شود حی
ای که همه کاینات ممکن و موجود / پیشِ وجودِ بزرگوارِ تولا شی
ترسد اگر نه فرو برد به تبرّک / زاهد صد ساله با تو در رمضان می
باده بده ساقیا که موسومِ نوروز / می گذرد هان و فوت می شود این فی
باغ شد از سبزه هم چو جنّت و کردند / فرش چمن اهل ذوق زیرِ قدم طی
پیر جوان را چه می دهد به وَرَع دم / آتشِ ما سرد کی شود به دمِ دی
سیر نگشتی نزاریا ز ریاضت / صبرِ تو تا چند و احتمالِ تو تا کی
بس که تو باطن به خلق باز نمودی / ظاهر واعما نمی برد به سخن پی


 شمارهٔ ۱۳۵۲

ای در لبت خلاصه ی اعجازِ عیسوی / حیران ز نقشِ رویِ تو تمثالِ مانوی
بی مثلت آفرید خدا کز نوادرست / با صورتِ نکو حرکت هایِ معنوی
از خانقه کشد به خرابات رختِ انس / گر بگذرد خیالِ تو بر چشمِ منزوی
صورت پرست را به سرِ غمزه گو بیا / تا رشکِ آفتاب ببینی و بگروی
ماهی به روی و سرو به بالا و طرفه آنک / دل می بری ز مردم و آزاد می روی
گه دست در خضابی و گه روی در نگار / در خونِ دوستان به همه رنگ می شوی
زور و زرم نماند چه تدبیر بعد ازین / گر زاریِ نزاری بی چاره نشنوی


 شمارهٔ ۱۳۵۳

صنوبر قامتی دیدم به راهی / رقیبش بر عقب افتاده ماهی
همین تا چشم من بر رویش افتاد / برآمد از دلِ پُر دردم آهی
بدو گفتم برایِ لله آخر / چه باشد گر کنی درما نگاهی
به چشمِ مرحمت کن التفاتی / مشو در خونِ جانِ بی گناهی
نمی ترسی که فردا در مظالم / بگیرد دامنت فریاد خواهی
به من گفت آخر ای فرسوده ایّام / نشد حاصل هنوزت انتباهی
چه می گویی نمی دانی که آخر / ندارد این تمنّا سر به راهی
ترا قدرِ وصالِ ما نباشد / گدایی را چه حّدِ پادشاهی
نزولِ ما و کنجِ کلبه ی تو / دریغ انصاف را یوسف به چاهی
نزاری از کهن سالان نزیبد / طمع کردن چنین در وصلِ ماهی
مرو در سایه ی زلفم طلب کن / مگر ایمن تَرَک یابی پناهی


 شمارهٔ ۱۳۵۴

چه خوش بود که به بالینِ خفته ناگاهی / چو چشم باز گشایم مرا رسد ماهی
فقیر را چه سعادت ورایِ آن باشد / که سر به کنجِ خرابش در آورد شاهی
میانِ ظلمتِ شب نورِ طلعتش باشد / چو یوسفی که برآرد سر از بُنِ چاهی
اگر به تیغ زنند ار به تیر من باری / ز کویِ دوست فراتر نمی برم راهی
حذر ز دردِ دلم کآفتاب خیره شود / گر از درونِ پُر آتشم برآورم آهی
به اعتقادِ نزاری اگر به غیبتِ من / همه جهان به جوی ارزد و جوی کاهی


 شمارهٔ ۱۳۵۵

نظرمان تازه می کن هر پگاهی / چه باشد گر کنی در ما نگاهی
کدامین باغ دارد چون تو سروی / کدامین چرخ دارد چون تو ماهی
مکن بیگانگی با آشنایان / عقوبت شرط نبود بی گناهی
اگر بر کشتنم محضر نویسی / ز هر عضوم برون آید گواهی
چنان ساکن شدم بر خاکِ کویت / که پیر معتکف در خانقاهی
نباشد عاشق آن کز کویِ معشوق / فراتر می تواند برد راهی
ترا دارم چه باک ار سیم و زر نیست / چو سر باشد به دست آید کلاهی
خوش است ار با تو در دوزخ کنندم / که با یوسف توان بودن به چاهی
غلط گفتم که با رویت بهشتی / چو در باغِ ارم باشد گیاهی
مترس از آتشِ دوزخ نزاری / که دوزخ بفسرد آتش به آهی
هم از وهمِ خیال اندیش باشد / گرت در خاطر آید اشتباهی


 شمارهٔ ۱۳۵۶

بر من بگذشت دی پگاهی / سروی و فرازِ سرو ماهی
زیبا بر و گردن و نغوله / آراسته کاکل و کلاهی
آشوبِ دلی هلاکِ جانی / بی چاره کنی ، ستیزه خواهی
گفتم که به بندگانِ مملوک / از کبر نمی کنی نگاهی
گفتا که به جانبِ گدایان / کم تر کند التفات شاهی
گفتم که اگرچه راستی را / در حسن تو نیست اشتباهی
باشد که به دست مفلس افتد / ناگه گهری ز جایگاهی
گفتا که نه یوسفی بیابی / هر جا که طلب کنی ز چاهی
گفتم که بترس اگر خداوند / بخشید ترا جمال و جاهی
کز آتشِ اندرون بسوزم / خرمن گهِ آسمان به آهی
گفت ار همه آسمان بسوزی / بر من به جوی و جو به کاهی
گر اهلِ حقیقتی نزاری / ساکن بنشین به خانقاهی
یک رنگ شو از برایِ سالوس / گه سبز مپوش و گه سیاهی
مردان به غرض طمع نکردند / رو توبه کن از چنین گناهی
تسلیم کسی بباش و بر شو / از گوشه ی گلخنی به گاهی
چون کرد به راستی اقامت / بر محضرِ من چنین گواهی
غیرت به وجودِ من درافتاد / چون آتشِ تیز در گیاهی
گفتم به کسی نمای راهم / کو را به خدای هست راهی
مرموز به شیخ کرد اشارت / کالّا درِ او دگر پناهی


 شمارهٔ ۱۳۵۷

چندان بنالم هر صبحگاهی / کز هر وجودی برخیزد آهی
چند از ملامت ای غافل از من / افتد ازاین ها هم گاه گاهی
وقتی بدانی کاین برقِ سوزان / در جانت افتد چون در گیاهی
با ماه رویی گر عشق بازم / عاشق توان شد بر حسنِ ماهی
هندویِ او را شد چین مسلّم / کی بود چندین حّدِ سیاهی
با روی نیکو محبوبِ نیکو / افتاده یوسف در قعر چاهی
من ز آستانت رفتن نیارم / هر کس به جایی دارد پناهی
بر در بمیرم ترکت نگیرم / باشد که باشد پیشِ تو راهی
هر خیلِ حسنت در غارتِ دل / بر می نشاند هر دم سپاهی
بر قتلِ من گر محضر ببندی / هر عضو از من باشد گواهی
از حق نزاری خواهد به زاری / یاری موافق نه مال و جاهی
دنیا و حالش قدری ندارد / بگذشت خواهی بی اشتباهی


 شمارهٔ ۱۳۵۸

پیام داد به من هاتف سحرگاهی / که نیم شب به حمل رفت شمس از ماهی
هنوز اوّلِ شعبان به رسمِ برغندان / ز دست رویِ نکو می چرا نمی خواهی
ثواب می کن و از جاده ی صواب مگرد / که در تموّج بحرند مُخطی و ساهی
ز فضلِ شاملِ حق جَلَّ ذِکرُهُ نومید / مباش و باش مجرّد ز مالی و جاهی
دمیست حاصلِ ایّامِ عمر دریابش / مگر هنوز نداری از آن دم آگاهی
گمان مبر که کم و بیشِ رزقِ مخلوقات / بود به دست درازی و دست کوتاهی
اگر برین سخن از من دلیل می طلبی / قیاس گیر به هومان و بیژن و چاهی
تو خضر باش که هم چون سکندرند بسی / درین سرادقِ فیروزه رنگِ خرگاهی
ز خنب خانه تحاشی مکن که نتوان کرد / به سعیِ رنگ رزان رنگِ صبغت اللّهی
فقیه از آن نبرد گاه گاه دست به جام / که نقره تا نگدازد نمی شود کاهی
گدایِ کویِ خرابات شو اگر خواهی / نزاریا که کنی بر موحّدان شاهی


 شمارهٔ ۱۳۵۹

هرگز نکنی به ما نگاهی / دادی ندهی به دادخواهی
تو برده به هر کرشمه جانی / ما سوخته عالمی به آهی
جز علّتِ دوستی ندارم / در گردنِ من چنین گناهی
الّا غمِ تو دگر مرادی / الّا درِ تو دگر پناهی
خورشیدِ رخِ ترا چه گونه / تشبیه کند کسی به ماهی
خورشید خجل شود اگر تو / دزدیده در او کنی نگاهی
دستِ تو و گردنِ نزاری / حیف است به هر سری کلاهی


 شمارهٔ ۱۳۶۰

بتی در خیمه ی دیدم چو ماهی / که بازو کرده بر رخ تکیه گاهی
سهی سروی و بر سرو آفتابی / قبایی در برو بر سر کلاهی
شکر پاسخ لبی کوثر دهانی / نشسته بر لبِ کوثر سیاهی
سوادِ زلفِ دل گیرش همانا / مرا روشن کند رویی و راهی
اگر در قدرِ درویشی فزاید / چه کم گردد ز حسنِ پادشاهی
شود حاصل ثوابی بی عظیمش / به رحمت گر کند درمانگاهی
نمی ترسد ز دودِ سینه ی من / که صد خرمن بسوزانم به آهی
خیالِ ماهِ رویش ایستاده / موکّل بر سرم چون وام خواهی
نزاری را بخواهد کُشت آخر / چه می خواهی ز خونِ بی گناهی


 شمارهٔ ۱۳۶۱

عشق است نه هر چنان که خواهی / دردست و نیازِ صبح‌گاهی
از خود به درآی تا نباشی / موقوفِ اوامر و نواهی
گر زآن که گدای کوی اویی / بر ملک وجود پادشاهی
تو هیچ نه‌ای به خود اگر خود / از ماه تُراست تا به ماهی
نوریت بباید ای خردمند / کز ظلمتِ خود دراو پناهی
بی‌واسطه ی هدایتِ خضر / ره نیست به چشمه در سیاهی
دور از قدمِ محقّقانی / تا ملتفتِ سر و کلاهی
این نکته بدان که تا چو اقطاب / واصل نشنوی طفیلِ راهی
بر محضرِ نیستان نزاری / بنویس به خطِ خود گواهی
با هستیِ خویشتن نگردی / موصوف به هستیِ الاهی


 شمارهٔ ۱۳۶۲

من ز می کی توبه کردم این چه بهتان است هی / توبه و من حاش لله توبه کی کردم ز می
ساقیا برخیز و آبِ معنوی در جام ریز / دیگران را تن به جان زنده‌ست و ما را جان به وی
پادشاه و ملک و درویش و قناعت ما و عشق / گفته‌اند آری که هم با اصل گردد کُلّ شی
چون کنم از صحبتِ اهلِ دل آخر احتراز / با که پیوندم کزیشان بگسلم با اهلِ غی
حاش لله توبه بر من کی توان بستن به زور / خیره کی هم صحبتِ آتش تواند بود نی
ظلِّ طوبا سایة خُمّ است و در خم آفتاب / من ز بهر آفتاب افتاده در پایش چو فی
آفتاب از رشک خورشیدِ قدح گیرد عرَق / هم‌چنان کز قطره ی شبنم عذارِ لاله خَوی
از صفایِ جوهرِ می کشف می‌شد سرِّ غیب / این همه آوازه در دنیا فتاد از جامِ کی
محتسب گوید مرو بی ره‌ نزاری گردِ شهر / احمق بیهوده گوی این‌جا غلط کرده‌ست پی
از پی تحصیلِ می دم دم بگردم دربه در / هم‌چو مجنون در هوایِ وصل لیلی حی به حی


 شمارهٔ ۱۳۶۳

دریغ عمر که بی‌هوده صرف شد هی هی / من و شبی و زمانی و لحظه‌ ای بی می
به دست خود که کند با خود این که من کردم / کهای توبه‌ام آخر ز احمقی تا کی
قسم نخورده و عهدی نکرده‌ام وانک / گواه قاضی شهرست هان بپرس از وی
وجودِ من متعلّق به جام می بوده‌ست / چنان که ذرّه به نور و چنان که نور به فی
به جست و جویِ می افتاده بوده‌ام همه عمر / چو رعد کوی به کوی و چو قیس حی بر حی
گرفته شارع خم‌خانه پیش دشمن و دوست / زبان گشاده به نفرین و آفرین از پی
چه‌گونه توبه ز می کردن ای مسلمانان / ز می که قوتِ روان است و قوّت رگ و پی
همه گلابِ معنبر چکد ز ابر بهار / گر از ترشّحِ می بر صبا نشیند خوی
همه سعادتِ می‌خوارگان که کرده ستند / به دستِ جود و سخا فرشِ صیتِ حاتم طی
نزاریا چو نیی مردِ توبه مردانه / می مغانه خور و غم مخور به ادنی شی


 شمارهٔ ۱۳۶۴

عشق آمد و بر هم زد بنیادِ شکیبایی / ای عقل درین منزل مِن بعد چه می‌پایی
گر نه سر خود گیری در دستِ بلا مانی / تقصیر مکن خود را زنهار بننمایی
گر با تو مجازاتی بنیاد نهد خاموش / تسلیم و تسلّم کن در گفت نیفزایی
تو آن منگر کاوّل از ما خَلَقَ اللّهی / آن امر کزو فایض از اوّلِ مبدایی
عشق است و نمی‌دانی رمزست و اگر دانی / بی‌خویشتنی باشی از خویش برون آیی
عشق است لقب آن را کز وی شده‌ای فایض / و او با تو همی گوید فایض شده از مایی
ای عقل ز من بشنو یک نکته اگر خواهی / کاین مسئله را دانی وین مرتبه را شایی
با عشق مکن پنجه وز عشق مشو طیره / باز آی ز خودبینی مفریب به دانایی
دانی پسرِ مُرَه از حضرتِ ربّانی / محجوب چرا مانده‌ست از غایت خودرایی
گویند نزاری را از مستی و ناپاکی / هنگام سخن گفتن عادت شده هر جایی
لایجتمع‌اند آری ضدّان چه توان کردن / دورند خردمندان از شیوه ی شیدایی


 شمارهٔ ۱۳۶۵

به پای مردیِ عقل از رهِ شکیبایی / کجا روم که محال است عقل و سودایی
طمع مکن که به تدبیرِ عقل دست دهد / شکیب هر که برآورد سر به شیدایی
دلی بباید و پیشانی‌یی که نتوان رفت / طریقِ عشق به نازک‌دلی و رعنایی
هنوز عشق ندانی که چیست تا وقتی / که در محافلِ مردانِ پاک بازآیی
به جز کمال نبینی چو چشم بربندی / به‌جز جمال نبینی چو چشم بگشایی
چو باز دیده ز هر دو جهان چو بردوزی / به دوست راه بری چون به خویش بازآیی
نزاریا به سرِ عشق هیچ ره نبری / به عقلِ مختصر آن به که درنیفزایی
خلافِ عشق به فرمانِ عقل دانی چیست / همان حکایتِ ابلیس و خویشتن رایی


 شمارهٔ ۱۳۶۶

نه صبر ماند مرا بی تو نه شکیبایی / خدات خصم اگر بر دلم نبخشایی
به گردِ کوی تو عمری‌ست تا همی گردم / به بویِ وصل تو چون بلبلانِ شیدایی
ز بی‌خودی صنما گرد کوی در به درم / به شکل و شیوه ی دیوانگان هر جایی
خیالِ رویِ تو تا هم‌نشینِ دل گشته‌ست / در انتظارِ تو خو کرده‌ام به تنهایی
چه‌گونه عشقِ تو پنهان کنم ز خلقِ جهان / که در میان ظریفانِ دهر پیدایی
همی کنند ملامت مرا که ترکش گیر / به ترکِ دوست نگویم دگر چه فرمایی
هزار بار پدر پیش ازین نصیحت کرد / نداشت سود همان در سرست رعنایی
در آرزویِ تو خواهد رسید جان به لبم / اگر ز لعلِ لب آبِ حیات نگشایی
چو من بمیرم با تو وصیّتم این است / که گه گهی به زیارت به تربتم آیی
کمر ببست نزاری برای خدمت دوست / چو بندگانِ دگر بر درش به مولایی


 شمارهٔ ۱۳۶۷

نه قرار داده بودی که شبی به خلوت آیی / بگذشت روزگاری و نیامدی کجایی
به وصال وعده کردی و دلی که بود ما را / به امید در تو بستیم و دری نمی‌گشایی
به سرت که تا به رویت نظری ربوده کردم / ز دو چشمِ بی‌قرارم بنرفت روشنایی
به چه خود نگاه دارم که نباشد اختیارم / که تو آدمی به یک بار ز خود نمی‌ربایی
وگرت ندیده بودم به صفت شنیده بودم / که دلِ من از تو می‌داد نشانِ آشنایی
به خرابه ی فقیران نفسی درآی روزی / بنشین حکایتی کن که حیات می‌فزایی
به خلافِ دوستانی و به زعمِ دشمنانی / که به حُسن بی‌نظیری و به عهد بی‌وفایی
تو خود از نزاری خود که ترا رسد نپرسی / نه مکن که عیب باشد که به دوستان نشایی
کم از آن که آشنایی به سلامِ ما فرستی / اگرت مجال آن نیست که خویشتن بیایی


 شمارهٔ ۱۳۶۸

دلم را دیده‌ام روز جایی و عجب جایی / خوشی بنشسته بر طاقِ دو ابروی دل‌آرایی
مثال قوس رنگین بر کنارِ تخته ی سیمین / به خطّ سبزِ زنگاری کشیده طُرفه طغرایی
نباشد در نگارستانِ چین آن طاق را جفتی / نباشد در همه روی زمین زآن خوب‌تر جایی
به خود گفتم چه گویم با دل الحق جای آن دارد / ازین خوش‌تر که را بوده‌ست ملجایی و مأوایی
ندارد هیچ دل‌داده چنان آسایشِ جانی / نبیند هیچ مشاطه چنان آیینه سیمایی
چه خوش باشد کناری از میان لاله رخ‌ساری / چه خوش باشد میانی از کنارِ سرو بالایی
دلم را در چنان جایی بدیده‌ستم ز بس غیرت / چنینم در دماغ افتاد آشوبی و سودایی
ز رشکِ دل درافتادم به غبن و غصّه و حسرت / کدامین دل هوس‌ناکی، بلایی، خویشتن‌رایی
نزاری تا به کی زاری منال از دل نمی‌دانی / که بارِ عشق بردن مشکل است از ناتوانایی


 شمارهٔ ۱۳۶۹

ندارم محرمِ رازی که پیغامی برد جایی / درین غم بنگرد رویی برین مشکل زند رایی
چنان شوریده شد بختم که پای از سر نمی‌دانم / مگر خود محنتِ ما را پدید آید سر و پایی
نصیحت‌گوی می‌کوشد که بفریبد مرا از تو / چه می‌خواهد نمی‌دانم ز چون من ناشکیبایی
به قهر ار بند بربندم کند دشمن جدا از هم / به بوی دوست لبّیکم برآید از هر اعضایی
محال است آن که سودایش توان کرد از سرم بیرون / هنوزم استخوان در گِل نباشد بی‌تمنّایی
نه هر معشوقه چون لیلی وفا کرده‌ست با یاری / نه هر دیوانه چون مجنون به سر برده‌ست سودایی
اگر خواهی که لیلی را نباشد چون تو مجنونی / بباید کرد چون مجنون ز جز لیلی تبرّایی
به علمِ من همه عالم مقابل نیست با یک دم / که در خلوت برآوردی به رویِ عالم آرایی
مرا افسرده می‌گوید که بر آتش مزن خود را / ولی گفته‌ست پروانه که کو صبری و پروایی
نزاری را میاموزید از این پس خویشتن‌داری / محال است این طمع یاران شکیبایی ز شیدایی


 شمارهٔ ۱۳۷۰

نوشته یافتم رمزی به خطِّ خوب بر جایی / که صاحب‌دیده را خاطر فرو ناید به هر جایی
بجز وجه‌الله‌ش نبود نظرگاهی و خود نبود / نه مقصود دگر وقتی نه محبوب دگر جایی
مترس از کثرتِ باطل به عونِ واحدِ مطلق / که باطل را وجودی نیست در کویی و در جایی
فتاد از تابِ این نکته دلم چون پنبه بر آتش / ندانستم که هم روزی کند این رشته سر جایی
نزول عشق و کنجِ جان من هیهات ازین خجلت / که سلطان چون فرود آید چنین در مختصر جایی
ز چشم مستِ او هستم چنان بی‌خویشتن زآن شب / که از اعضایِ شخص من نیاید با خبر جایی
چو گل بر خار می‌خفتم چو بلبل زار می‌نالم / ازآن شب باز کاوازش شنودم بر گذر جایی
عجب دارم که مجموعی پریشان‌تر ز من باشد / تنم جایی زبان جایی دلم جایی نظر جایی
وگر مردم بهشت از آفرینش دوست می‌دارند / نزاری ز آستانِ او ندارد دوست‌تر جایی
ملک را آرزو باشد که بپذیرد به مملوکش / پناهِ جان جُزین حضرت نیابی ای پسر جایی


 شمارهٔ ۱۳۷۱

خاطرم باز به جایی شد و مشکل جایی / چون کنم شخص به جایی دگر و دل جایی
جان و دل ساکن و اعضایِ بدن در تک و پو / مرحلم جای دگر آمد و منزل جایی
بلبل از سوختنِ دل چه خبر می‌دارد / گل به جایِ دگر افتاد و عنادل جایی
از سرِ وجد توان رفت چو مجنون بر نجد / عاشقان را به ازین نیست مقابل جایی
این سخن باورت از من نشود جز وقتی / که فرو بسته شود پای تو در گل جایی
طمع صحبت عشّاق و نزاری هیهات / زان که دیوانه بود جایی و عاقل جایی


 شمارهٔ ۱۳۷۲

محرمی کو که پیامی برد از من جایی / خدمتی رفع کند پیش جهان آرایی
عجبی ، نادره‌یی ، طُرفه کشی ، چالاکی / شکرینی ، نمکینی ، صنمی ، زیبایی
امشب ای پیکِ صبا گر قدمی رنجه کنی / مستغاثی سوی مولا بری از مولایی
به بهشتی صفتی ، حوروشی ، جان‌بخشی / از جگر سوخته‌ ای ، دل‌شده‌ ای ، شیدایی
وحیِ مطلق بود از رویِ حقیقت رمزی / که ز مملوک بری سویِ ملک سیمایی
گو بر امّیدِ ملاقات تو تا چند آرد / هر دم از خیلِ خیالت به سرم غوغایی
هیچ نقصان نکند مملکتِ حسنِ ترا / گر دمی شاد کند خاطر غم‌فرسایی
قبلة جانِ من آن‌جاست که او را دیدم / و او نگوید که ترا دیده‌ام آخر جایی
آرزو می‌کندم باز شبی زلفینش / حلقه در گردنِ خود کرده چو مار افسایی
راست گفتند که با سر به درآید از پای / هرکه در سر چو نزاری رَوَدش سودایی
خوار منگر به عزیزان که نیابی چو منی / خاصه در وصفِ جمالِ تو سخن پیرایی
به جز از مستی و دیوانگی و بی‌خویشی / چه بود حاصل ایّامِ قدح پیمایی


 شمارهٔ ۱۳۷۳

صبا گر توانی گذر کن به جایی / سلامی به شاهی رسان از گدایی
غریبی ستم دیده ی روزگاری / گرفتار بی‌چاره ی مبتلایی
سرآسیمه بختی، به خون غرقه چشمی / فروبسته دستی ، به گِل مانده پایی
جگرخواره دل‌داده‌ ای نیم جانی / جفا دیده بی‌حاصلی بی‌نوایی
به آزاد سروی به سوسن زبانی / به گل‌برگ رویی ز بلبل نوایی
به شیرین دهانی ز فرهاد مهری / به لیلی صفاتی ز مجنون وفایی
ز لب تشنه جانی به آبِ حیاتی / ز تن رفته روحی به عیسی صفایی
ز آدم مثالی به باغ بهشتی / ز یعقوب حالی به یوسف لقایی
به یاقوت لعلی به ضحاک خشمی / به خورشید رویی به جمشید رایی
به لاله جبینی به سنبل نسیمی / به نرگس کلاهی به غنچه قبایی
به فربه سرینی به لاغر میانی / به محکم ستیزی به مشکل گشایی
به غمزه گدازی به ابرو نوازی / به بیگانه‌رویی به چشم آشنایی
بگوی ای صبا کای ز دستِ تو هر دم / مرا تازه بر سر گذشته بلایی
روانم به بویِ تو در اضطرابی / دلم با خیالِ تو در ماجرایی
نزاری به زاری لگدکوب غربت / نه رویش به راهی نه راهش به جایی
گرش جان به یک دم رسد تا بمیرد / هنوزش به وصل تو باشد رجایی


 شمارهٔ ۱۳۷۴

فراق اگر چه مرا می‌کشد به دردِ جدایی / خیالِ دوست تو باری درین میانه کجایی
که می‌رود که بگوید که گر میانِ من و تو / وفا و عهد درست است برشکسته چرایی
هزار بار به هم برزدی چو زلف پریشان / ممالکِ دل و جانم به زخمِ تیغِ جدایی
وصالِ زهره نه حدِّ چو من کسی‌ست ولیکن / سعادتست که از مشتری شده‌ست عطایی
تو آفتابی و من ذرّه و وجودِ ضعیفم / نمی‌نماید تا خویش را به من ننمایی
به دفع مال و منال از غمِ تو سیر نگردم / که جان برای تو دارم چه جای کرد و کیایی
نزاریا به درآی از خودی که سود ندارد / هزار بار اگر گرد کاینات برآیی
مگر معاینه مَن عَرفَ نَفسهُ بشناسی / وگرنه بابِ فَقَد عرفَ ربَّهُ نگشایی


 شمارهٔ ۱۳۷۵

شبِ وصال نبردم گمانِ روز جدایی / هلاک می‌شوم ای چشمه ی حیات کجایی
ز پای‌مالِ فراقت به هیچ وجه خلاصم / نمی‌شود متصوّر مگر تو با سرم آیی
نسیم‌وار کشم جان به پیشِ رویِ تو روزی / که بازآیی و بند بغل‌تر بگشایی
دمِ پسینم اگر پیش از آن که قطع بباشد / فرا رسی به سرم زندگانیم بفزایی
ز پیش چشم برفتی و در مقابلِ جانی / کجا روی که به حکمِ ازل حواله به مایی
بیا که ناله ی زارم محصّلیت فرستد / که آن‌قدر ندهد مهلتت که خط بنمایی
بیار اگر همه بر خونِ من بود که نپیچم / سر از خطِ خوشت ای رشکِ لعبتان ختایی
اگر به شرح نویسم که بی تو در چه عذابم / دلت بسوزد و رحم آوری و پیش بیایی
نگفته‌اند حکیمان که دل به دل کشد آخر / چو مایلم به تو چندین ز من ملول چرایی
من از تو جان نبرم عاقبت چنان که تو گفتی / برای آنم اگر نیز هم بر آن سرِ رایی
کمندِ عشق تو و گردنِ نزاری عاجز / که را امید بماند به هیچ روی رهایی


 شمارهٔ ۱۳۷۶

در سر از وصلِ تو هر طایفه را سودایی / در جهان از تو به هر گوشه دگر غوغایی
خلقی از شمعِ جمالِ تو چو پروانه بسوخت / تو خود از حسن نداری به کسی پروایی
سالکان در طلبت بس که جهان گردیدند / در جهان چون تو ندیدند جهان آرایی
کیست خورشید که در حسن تو داخل باشد / لاف خوبی نزند با تو زمین پیمایی
هر که را پرتو مهرِ تو جگر گرم کند / دلِ بی‌طاقتش آرام نگیرد جایی
عاجزم در صفتِ حسنِ تو و می‌دانم / که نداری و نبوده‌ست ترا همتایی
زنده از بویِ تو گشتم که ز مبدایِ وجود / قالبِ خاکی من یافت از او احیایی
باز چون درگذرم چون به سرم برگذری / ناله برخیزد و فریاد ز هر اعضایی
غافل است آن که شکایت ز نزاری کرده‌ست / ورنه عاقل نکند سرزنشِ شیدایی
من به طوفانِ ملامت متغیّر نشوم / که به هر باد به هم بر نشود دریایی


 شمارهٔ ۱۳۷۷

ما از غم تو شدیم سودایی / ای دوست چرا دمی نمی‌آیی
بر ما گذری نمیکنی گه گه / ور می‌گذری دمی نمی‌پایی
تا تو نظری به ما و من کردی / ماهیّت ما برون شد از مایی
جایی که منیِّ عشق بنشیند / برخیزد از آن منی همه مایی
تا امر نشد ز ابتدا فایض / بر عقل، نشد سَمَر به دانایی
بیزار ز ما و من شدیم آخر / یعنی ز منافقی و رعنایی
شاید که به طعنه دشمنان گویند / ای دوست به دوستان نمی‌شایی
منظورِ تو یار با تو بنماید / گر آینه ی وجود بزدایی
ارواح جنود شد جنود ارواح / تو بر سرِ کارِ خویشتن رایی
خم‌خانه ی می به خانقه گیری / گر خانه ی معرفت بیارایی
پالونه بیار و می به راوق کن / تا چند به دیده خون بپالایی
پیرامنِ مصلحت نگردی بیش / گر دامن معصیت نیالایی
زنّارِ مغان اگر نمی‌بندم / بی‌بهره‌ام از بتانِ یغمایی
آن قصّه‌ شنیده‌ام که بعد از حج / بر بت صلیب شیخ صنعایی
بر شیوه ی او نزاریا کردی / پیرانه سر اقتدا به برنایی


 شمارهٔ ۱۳۷۸

برفت و برد دل و دینم آن بخارایی / به خیره چون کنم آوخ دریغ برنایی
نه از ملامتِ مردم بلی ز غایتِ ضعف / نه برگِ رفتن و نه طاقتِ شکیبایی
بسوختم چه کنم دم نمی‌توانم زد / که نیست قوّت آهم ز ناتوانایی
گرم امید نبودی به بازدیدن او / بکندمی ز سر این هر دو شوخِ بینایی
همان به است که بی‌نام و ننگ بر عقبش / سفر کنیم چو شوریدگانِ شیدایی
به اتّفاق من ای دوستان به روز آرید / شبی که شیفته‌تر می‌شوم ز تنهایی
پدر طبیب بیاورد تا مطالعه کرد / دلیلِ شیفتگی و نشان سودایی
پس از شرایطِ رنگ و دلیلِ نبض و مزاج / طبیب گفت دگر زین پسر نیاسایی
به دردِ عشق چنان مبتلا شده‌ست که نیست / امیدِ آن که خلاصی بود به دانایی
چو این سخن بشنید از طبیب گفت پدر / که مردی ای پسر آخر به خود نمی‌شایی
نزاریا مکن آشفتگی نمی‌گویم / بدوز دیده چو با خویش برنمی‌آیی
چو هر که بر تو گذر کرد دل بدو دادی / دگر به رویِ کس آن به که دیده نگشایی


 شمارهٔ ۱۳۷۹

گر امشب هم چو دوش از در درآیی / چو روح الله به لب معجز نمایی
زهی دولت ولی تا بر که گردی / زهی خلوت ولی تا بر چه رایی
چه خوش باشد اگر شادان و خندان / دگر بار از درم ناگه درآیی
رقیبانت اگر مانع نیایند / ز هجرانت مگر یابم رهایی
چو برداری نقاب از رشکِ خورشید / درِ فردوسِ اعلا می‌گشایی
چو بنشینی دمی بر دست گیری / شکر می‌ریزی و جان می‌فزایی
خواصی طرفه داری در لب و چشم / که جان می‌بخشی و دل می‌ربایی
ترا گر زهره خوانم جایِ آن است / که خوش می‌رقصی و خوش می‌سرایی
به کویت آمدم دیروز و گفتم / مگر در چشمم آمد روشنایی
رقیبِ تیره رویت بر سرِ کوی / به من گفت ای فلان آخر کجایی
سرِ خود گیر اگر جانت به کارست / دگر زنهار تا این‌جا نیایی
بدو گفتم که ای من خاکِ کویت / چرا آخر چنین در خونِ مایی
چه بد دیدی همه عمر از نزاری / مکن بیگانگی هم آشنایی
به من گفت ای فضولی چون تو هرگز / نمیشایی به خود ما را نشایی


 شمارهٔ ۱۳۸۰

بر امیدِ تو که روزی به سرم بازآیی / منم و دردِ دل و کنج غم و تنهایی
اگرم هیچ حیاتی و بقایی باقی‌ست / آخرالامر مگر مرحمتی فرمایی
از درم باز درآیی و به بر درگیری / کله از سر بنهی بندِ قبا بگشایی
گرچه شایسته ی وصلِ تو نباشد چو منی / تو اگر بر چو منی رحم کنی می‌شایی
دل و دین از منِ بی‌چاره به غارت بردی / شکرها گویم اگر بیش برین نفزایی
تو خود از بردنِ دل باز نمی‌پردازی / چه کنم می‌رسدت دل‌بری و رعنایی
روی در رویِ رقیبانی و یاران محروم / آه ازین غصّه که یک‌باره شدم شیدایی
مردمانم ز ملامت متواری کردند / چون کنم زور کنم با صنم یغمایی
گو میارای به مشّاطه ی قدرت رخِ خوب / تا نباید شدنم شیفته و سودایی
صورتِ آدمیان را به نکویی حدّی‌ست / آدمی‌زاده که دیده‌ست بدین زیبایی
گرچه در قاعده ی لذت دنیا طالب / بی‌نصیب است به پیرانه‌سر از برنایی
چون مرا عشق چنین واقعه‌ ای پیش آورد / با قضا پنجه کنم جهل بود دانایی
گو جهان زیر و زبر شو من و عشقِ تو که هست / دوستی ممتنع از هر دری و هر جایی
در به رویِ همه خوبان جهان بربستم / بر امیدِ تو که روزی به سرم بازآیی
سرِ هم خانگی ام نیست نزاری با تو / منم و دردِ دل و کنج غم و تنهایی


 شمارهٔ ۱۳۸۱

هنوزم می دهد زحمت میان سرو بالایی / هنوزم می شود رغبت کنار سیم سیمایی
نصیحت گوی مستولی و من از پند مستغنی / قراری میدهی با بی قراری نا توانایی
اگر چه خَصل میریزم ولیکن این قدر دانم / که هر جا وامقی باشد بود محتاجِ عذرایی
عذاب جان بود آن دل که خالی باشد از شوری / وبال گردن است آن سر که در وی نیست سودایی
بلای اهل دنیا چیست با زشتی به سر بردن / مکن منع ای پسر گر میکنم میلی به زیبایی
نمیباید بر افزودن اگر مشّاطه ی فطرت / جمالی را به زیبایی نگاری کرد و آرایی
قیامت برنخیزد گر جمال هم نشین باشد / که چون رایش بود رویی و چون رویش بود رایی
چه کار آید سرِ بی دست و پا در مجلسِ مستان / اصولِ چنگ را دستی فروع رقص را پایی
بیا تا راست برگویم چه عذرست این که می آرم / همان شوریده ی عشقم ز جانان نا شکیبایی
هنوزم عشق میدارد ز نکبت در پناه ارچه / خرد بر من برون آرد ز هر گوشانه غوغایی
چو میدانم که در فطرت نخواهد بود تبدیلی / چو میدانم ممکن نیست پیری را مداوایی
به دست و پای دانم من که بر ناید چنین کاری / به پیران سر اگر بر سازم از خود تازه برنایی
به چشم دیده ور بنگر به گوش جان و دل بشنو / که می گوید نزاری این سخن آخر هم از جایی
به نور معرفت روشن شود چشم دل ای خودبین / نه از اعما که برسازد ز خود بیهوده بینایی
حجاب از پیش برخیزد چو باشی کرده بی علت / تولّایی به دانایی و از نادان تبرّایی
چراغ کُلّ شییٍ یَرجَعُ آنجا شود روشن / که بی شبهت خلایق را معادی هست و مبدایی


 شمارهٔ ۱۳۸۲

مرا ناگاه پیش آمد بلایی / خلافِ عقل نازل شد قضایی
دلم گم شد ندانستم کجا رفت / نشانی میدهد هر کس به جایی
تفحّص کردم از قوم مسافر / مگر گفتم بود مشکل گشایی
یکی میگفت دیدم در ختایش / گرفتارِ کمند دل ربایی
دگر یک گفتم پندارم به کشمیر / چنینی دیده ام قیدِ بلایی
دگر یک گفت من دیدم به رومش / چنین افتاده کار مبتلایی
دگر یک گفت نی در زنگبار است / چنین دیوانه ی زنجیر سایی
دگر یک گفت در بغداد دیدم / چنین سرگشته ی شوریده رایی
دگر یک گفت دیدم در عراقش / ندیدم لیک کارش را نوایی
دگر گفت از خراسانش طلب کن / به هر موضع که خوش دارد هوایی
یکی گفت از قهستان نیست بیرون / طلب کن دل فروزی جان فزایی
به غمزه ساحری عاشق فریبی / به لب جان پروری معجز نمایی
جهان آرای رویی دارد الحق / که خورشید است در جنبش سهایی
نشسته دیدمش جایی که دارد / چو فردوس برین خرم فضایی
به عزّت بود بر طاق هلالی / زخطِّ سبز کرده متّکایی
چو رمزش گوش کردم مطلقا بود / صفات ابروان آشنایی
نزاری وقت آن آمد که بادل / درآیی از سرِ صلح و رضایی
نشاید کرد بیزاری به یک بار / گر از وی دروجود آید خطایی
مرو مِن بعد بر دنبال دل بیش / برو بنشین به کنج انزوایی


 شمارهٔ ۱۳۸۳

ای یار اگر تو یار مایی / با ما بر او چرا نیایی
مادام که تو حجاب خویشی / بیگانه ز آشنای مایی
امروز چرا چنین به یکبار / بیگانه شدی ز ما کجایی
پرواز چرا نمیکنی باز / وز سدره ی منتهی برآیی
ما تحتِ تو آمد آفرینش / تو گم شده در منی و مایی
ما توبه به جرعه ای بدادیم / مفروش تو نیز پارسایی
افسانه ی موعظت سرایان / نقدی ست ولی برون سرایی
گر زان که کند به زهد تلقین / مشنو ز نزاریِ ریایی


 شمارهٔ ۱۳۸۴

اگر به گوشه چشم التفات فرمایی / به غمزه معجزِ انفاسِ روح بنمایی
عنایتی به تو سدهزار دل داری / کرشمه ای ز تو و سدهزار بینایی
نسیمِ پیرهن و چشمِ پیرِ کنعانی / جمالِ یوسف و دردِ دلِ زلیخایی
هزار سر به پشیزی کدام سیب و ترنج / نعوذ بالله اگر از تُتُق به درآیی
نه بی تو طاقت صبر و نه بی تو روی وصال / نه میلِ طبع به جمع و نه برگِ تنهایی
اگر ز زلفِ تو سودا گرفت او را هم / قرار نیست از آشفتگی و سودایی
وگر ز چشم تو در خون همی کشم دامن / خوش است شیوه ی آن جادوان شهلایی
چراست خویِ تو در خون دوستان رفتن / کسی نرفت بدین چابکی و رعنایی
ز خشک مغزی و گرمیِ او تواند بود / که آفتاب زند با تو لاف زیبایی
کلاهِ زرکش او با قبای سیمابی / اگر چه نغز بود وقت مجلس آرایی
ولی خجل شود از معجزِ بغلتریت / اگر ز چین بغلتاق نافه بگشایی
شمامه ای ز عرق چین نازک تو / مشامِ جانِ جهان تازه از سمن سایی
مرا سخن نرسد بر لبی که دندانش / بیانِ نسبت لولو کند به لالایی
غمت ندیده خورم کاین دو راوقِ پرخون / شدند رشک سحاب از سرشک پالایی
ز کاینات ترا دانم و ترا خوانم / رهی ندارم و رویی دگر چه فرمایی
ز گرد من نشود دامن تو آلوده / به دوستی که مرانم ز در به رسوایی
ورایِ این چه سعادت نیازمندان را / همین که بر درِ مولا کنند مولایی
به بازوی که براید که در کنار کشد / میان قامتِ تو از بلند بلندایی
کجاست کاتبِ خورشید تا بیاموزد / زطاقِ ابرویِ جفتت ترازِ طغرایی
زهی خیال که من می پزم شبانِ دراز / در آتش می و هستند هر دو صفرایی
در آتش می اگر پیشِ آبِ حیوانم / چه حاجت است که من توبه کردم از مایی
نزاریا دمِ نایِ جهان مخور مِی خور / روا مدار که با باده باد پیمایی
غبارِ توبه بپوشاند آفتاب قدح / مگر به کُل درِ توبه به گِل براندایی
چو خاک، محتمل و بردبار و ساکن باش / چو باد چند روی هر دری و هرجایی


 شمارهٔ ۱۳۸۵

امید هست که روزی جمال بنمایی / اگر به خشم برفتی به صلح بازایی
نخست چاشنی ای دادی ام به شربت وصل / چو پای بند شدم روی بازنگشایی
من از جفای تو بر سر زنان تو سر در پیش / کرشمه می کنی و می روی به رعنایی
چو می گرفتی ام اول چو پارسا بودی / مکن که آخرِ کارم کشد به رسوایی
اگر دو دیده به یک بار در سرِ تو شود / ز گریه کم نکنم گو مباش بینایی
طریقِ رایِ تو جویم به هرچه لطف کنی / مطیعِ حکمِ تو باشم به هرچه فرمایی
یه طعنه گفت پدر کای پسر شکیبا باش / چه گونه بر سرِ آتش کنم شکیبایی
عجب از آن که دهی پندها نزاری را / کجا به وعظ کند التفات شیدایی


 شمارهٔ ۱۳۸۶

وقت نیامد که روی باز نمایی / پرده نبندی و خیمه بازگشایی
یوسفِ در پرده ای و منتظرانت / بر سر راه اند تا تو کی به درآیی
عیب نکن گر نیازمند ندارد / طاقتِ دردِ فراق و داغ جدایی
غایب و حاضر چه گویمت که ز پرده / گر به در آیی وگرنه آفتِ مایی
باز نیاید به خویشتن به قیامت / هر که تو او را زخویشتن بربایی
گردنِ صیدی که در کمندِ تو آید / چشم ندارد به هیچ روی رهایی
دفع ندانند کرد و چاره اطبّا / دردِ اَحبّات را که هم تو دوایی
ذوقِ محبّت نیازمندِ تو داند / عشق نداند که چیست مردِ هوایی
تا تو به درویش لقمه ای بفرستی / دست برآورده ایم و سر به گدایی
ای شده شهری نزاریا ز تو پرشور / تا به کی آخر چه فتنه ای چه بلایی
مست شدی تا به روزِ حشر از این مِی / باز نیایی به خود هنوز کجایی


 شمارهٔ ۱۳۸۷

دریغا روزگارِ عیش و ایامِ برنایی / که شد فوت از غرور بی غمی و فرط خودرایی
به غیرت باز میبینم به حسرت باز میگویم / خوشا وقتی که در عهد جوانی بود و بُرنایی
گهی بی آب چون قلعی گدازان بر سرِ آتش / گهی بی نار چون زیبق تپان از ناشکیبایی
گهی از تنگِ شیرینی چو خسرو بوده شکّر چین / گهی خو کرده با وحشی چو مجنون گشته صحرایی
گهی چون آتشِ سوزان گهی چون آبِ سرگردان / گهی چون خاکِ خون خواره گهی چون بادِ هرجایی
چو قلّاشان بگردیده ز آیین مسلمانی / چو نا پاکان قدح بر کف گرفته کیشِ ترسایی
سری پرُ داشتم وقتی ز چه از باده پیمودن / تهی شد این زمان مغزم ز چه از باد پیمایی
نظر بر ماه رویان داشتم هموار و میگفتم / مکن ای روشنایی کز پسِ این کار بَرنایی
کنون پیرانه سر از سر گرفتم پیش با زاری / تهی دستی چو من چون شد چنین یکباره سودایی
زمن باطل بود کردن ز خوبان بعد از این میلی / نیم لایق به دل داری نیم درخوردِ رعنایی
که نه من این نمیبنینم که دارم دامن آلوده / ولیکن عشق میگیرد گریبانم به رسوایی
چو شد حکم قضا نازل چه بر مجنون چه بر عاقل / نشاید دفعِ آن کردن به نادانی و دانایی
نزاری وقت آن آمد که از آیینه خاطر / به نورِ صیقلِ وحدت غبارِ شرک بزدایی
به دو وجهه مر زیرا کزو کثرت شود لازم / محقُق کی رود الُا به یک رنگی و یک رایی
به نورِ نفس و چشمِ دل جمالِ شاهدان بینی / بگویم با تو کی آنگه که تو از خود برون آیی


 شمارهٔ ۱۳۸۸

ندارم در همه شهر آشنایی / که پیغامی برد از من به جایی
غمِ دل با که گویم محرمی کو / که بتوان گفت با او ماجرایی
مرا دیر است تا از ماه رویی / تقاضا میکند در سر هوایی
نیم نومید از این دولت که داند / هنوزم هست در خاطر رجایی
خوشا گر دست دادی پای بوسش / ندانم تا چنین افتد قضایی
سری دارم فدای خاک پایش / چه برخیزد ز دست بی نوایی
شبی گر اتّفاق افتد که با او / به روز آریم در خلوت سرایی
چنان باشد که بر مسند نشیند / به شرکت پادشاهی با گدایی
نه زر نه زور کاری بر نیاید / به دست عاجزان چبوَد دعایی
به دامِ عشق تا از عشق گویند / نیفتد چون نزاری مبتلایی


 شمارهٔ ۱۳۸۹

ای در محیط کرده دعوی آشنایی / رفتی چنان که هرگز دیگر برون نیایی
گرداب در ربوده ساحل به خواب بیند / هرچند بیش کوشد کمتر بود رهایی
از لنگرِ طبیعت بگشای کشتیِ جان / بارِ گران بیفکن گر مردِ راهِ مایی
سلطانِ هفت کشور در کنجِ ما نگنجد / یا سر فرو نیاید کز ما کند گدایی
لات و هُبل پرستی بهتر که خویشتن را / ای ننگ بت پرستان آخر ببین کجایی
مردانه وار خو کن در خانقاهِ وحدت / همچون زنان رعنا تا کی ز خود نمایی
فتح اتّفاق خواهد نه کسرت سپاهی / کار اتّفاق دارد نه رنگ پارسایی
خواهی که مرغِ جانت در دامِ تن نیفتد / بر کام دل طمع را دندان چه میگشایی
یاری طلب که وصلش هجران ز پس ندارد / پیوستگی خوش آید بی آفتِ جدایی
از بیم جان نزاری چندین طمع چه داری / با نیم نان به سر بر در کنجِ بی نوایی
خواهد ملک که روزی صد ره زمین ببوسد / اینجا که چون تویی را دادند کبریایی


 شمارهٔ ۱۳۹۰

ای چشم مرا تو روشنایی / برخیز و بیا دمی کجایی
ما بی تو به کام دشمنانیم / شاید که به دوستان بشایی
پیغام به ما نمیفرستی / دیدار به ما نمی نمایی
هیهات اگر به رسم معهود / ناگاه شبی ز در درایی
بر پای تو سر نهم به عزّت / وز دیده کنم صدف گشایی
در غمزه ی چشم چون غزالت / آغاز کنم غزل سرایی
آتش فکنم ز آب دهقان / در خرمن زهد و پارسایی
با روی نکو نکو نباشد / بیگانه شدن ز آشنایی
مگذار که با نزاریِ زار / نامت برود به بی وفایی


 شمارهٔ ۱۳۹۱

در باغ چنین سروی کی خاست به رعنایی / بر چرخ چنین ماهی کی تافت به زیبایی
گر باده کنی در سر بر سینه زنی آتش / ور بوسه دهی بر لب در فتنه بیفزایی
حسنِ تو به هم برزد بنیادِ خردمندان / عشق تو فرود آمد برخاست شکیبایی
در کار کشی ما را وز غم بکشی ما را / تا کی ز جفا کاری تا چند ز خود رایی
نه دوستی نه دشمن نه بی من و نه با من / بر یک سخن ای دَه دل یک روز نمی پایی
از من دل و دین بردی سهل است غمِ دنیا / از جان رمقی باقی مانده ست چه فرمایی
بی چاره نزاری شد در پای غمت کُشته / ای بی غمِ بی رحمت بر کَس بنبخشایی


 شمارهٔ ۱۳۹۲

برفتم از برت ای دیده را چو بینایی / شدم به گرد جهان هر دری و هر جایی
ملول گشت دلت زان سبب سفر کردم / مگر ز زحمتِ من هفته ای برآسایی
چنان ضعیف ببودم به زیر بار فراق / که نیست قوّت آهم ز ناتوانایی
شدم به مهرِ تو همچون هلال دست نمای / چرا به من رخِ چون آفتاب ننمایی
به عقل دل به صبوری توان فریفت ولیک / که راست عقل که من شهره ام به شیدایی
دریغ فصلِ گل و من ز وصلِ تو محروم / تو در شرابی و من در عذاب تنهایی
گهی که رغبت طرب کنی در باغ / چو سرو و گل سر و پای چمن بیارایی
نظر چو بر گل زرد افکنی ز چهره ی من / قیاس گیری و بر حالِ من ببخشایی
کجاست بلبل مستت که در خروش آید / ز گل سِتانِ رخت چون نقاب بگشایی
ترا که نوش و خوشت باد باده می پیمای / که جز نصیبه ی من نیست باد پیمایی
مرا به هرزه ملامت کنند دشمن و دوست / که چند شیفته کاری و خویشتن رایی
دلِ نزاریِ بی دل ندارد آن طاقت / که در فراق کند بیش از این شکیبایی


 شمارهٔ ۱۳۹۳

آمدم باز دلی مضطرب از دروایی / تا تو تسکینِ دل مضطربم فرمایی
مرده ای زنده شود گر قدمی رنجه کنی / وه وه ای گر به سر کشته ی هجران آیی
همه شب منتظر عکس خیال رخ تو / بر در و بام بود چشمِ منِ شیدایی
می توان کرد اگر کار به انصاف کنند / بر در و بام بود چشمِ منِ شیدایی
می توان کرد اگر کار به انصاف کنند / نسبتِ روزِ قیامت به شب تنهایی
انتظارِ نظرِ مرحمتی می دارم / چه شود گر به ترحّم اثری بنمایی
حُجُب از پیشِ دل خسته ی ما برداری / گره از کار فروبسته ی ما بگشایی
صفحه ی آینه ی خاطر مشتاقان را / صیقلی برفکنی زنگ غمی بزدایی
حللِ خلدِ برین در برِ ما پوشانی / قدحِ ماءِ مَعین بر سرِ ما پیمایی
مشفقی نیست که گوید به نزاری خاموش / چیست این وسوسه یکباره شدی سودایی
طمع منزلتی دار که حدِّ تو بود / سخن از مرتبه ای گوی که آن را شایی


 شمارهٔ ۱۳۹۴

نشسته ام مترصّد به کنج تنهایی / بدان امید که تشریف وصل فرمایی
در آرزوی دمی ام که هم دمی یابم / مگر خلاص شوم از عذاب تنهایی
زهی سعادت و دولت اگر شبی، روزی / ز در درآیی و از رخ نقاب بگشایی
ز عفو تو نه غریب است جرم بخشیدن / ز لطف تو نه بدیع است بنده بخشایی
نه خانه خانه ی خیلِ خیالِ طلعتِ توست / به فضل خود چه شود خانه گر بیارایی
اگر چنان که زمن بنده زلّتی رفته ست / به لطف باز نوازی به صلح بازآیی
نزاریا نه بر ازای حدِّ توست بگوی / تو کیستی که به هم خانگیِ او شایی


 شمارهٔ ۱۳۹۵

ای مونس روزگار تنهایی / بر ما شب هجر چند پیمایی
در نزع فتاده ام نظر بر در / تدبیرِ وداع کن چه می پایی
بر بویِ تو جانِ رفته باز آمد / گر با سر کشته ی فراق آیی
جاروبِ رهت کنند گیسو را / گر بخرامی، بتان یغمایی
در دیده کشند خاک نعلینت / صاحب نظران برایِ بینایی
مولایِ منی و میدهم حجّت / گر بستانی به من هیولایی
برخیز و قیامت آشکارا کن / ای قامت آفت شکیبایی
نی نی بنشین وگرنه برخیزد / فریاد ز بی دلانِ شیدایی
هیهات که طالبِ نظر دارد / از پرده اگر جمال بنمایی
رفتم به طبیب گفتم ای در طب / مشهور جهانیان به دانایی
درد دل نازک نزاری را / درمان چه کنم دوا چه فرمایی
نبظم بگرفت . گفت آهسته / زین دل چه کنند خاصه سودایی
زنهار که بی دلی از این بهتر / پرهیز کن از حریف هرجایی


 شمارهٔ ۱۳۹۶

شب مفارقت و روز هجر و تنهایی / که را بود به چنین شب دل شکیبایی
اگرچه از شب دیجور خود گرفته ترست / ملالت سوزندگانِ شیدایی
چه سود کان بت یوسف جمالِ بی رحمت / خبر ندارد از این ماتم زلیخایی
بسوخت آتش حسرت مرا و قوّت نیست / که در فراق بنالم ز ناتوانایی
چگونه بار جدایی کشم به پشتی صبر / مرا که پشت دو تا میشود ز یکتایی
همان به است که در کُنج خانه بشینم / ز دست سرزنش دوستان هر جایی
به عاقلان نکنم رغبت از ملالت طبع / خوش است صحبت دیوانگان سودایی
کنون که توبه شکستم درست میگویم / چه بیم پرده دری و چه بیم رسوایی
نزاریا چو شکر میدهی جگر می خور / که هم شکر خور مایی و هم شکر خایی


 شمارهٔ ۱۳۹۷

ز بی یاری و بی کاری و بی خوابی و تنهایی / چو مجنونِ بنی عامر شدم یک باره سودایی
به هر َلیلی که بی لیلی به روز آورده ام صد ره / به گردِ حی به حی برگشته ام چون قیس شیدایی
تنی دارم گدازان همچو قلعی بر سر آتش / دلی در سینه هم چون زیبق از بس ناشکیبایی
گروهی نیک خواهان بازدارندم ز فرتوتی / گروهی بد سگالان عیب گویندم ز خودرایی
مرا یاری موافق بس دگر چیزی نمیخواهم / ندارم در پریشانی هوای خانه آرایی
من و کنجی و دم سازی هم آوازی و هم رازی / شکستم عهد برنایی گرفتم ترک رعنایی
طمع ببریدم از یکران تبرّا کردم از میدان / کنون معلولم از پیری و معزولم ز برنایی
تنم بگداخت هم چون شمع از طوفانِ بی خوابی / دلم بگرفت هم چون سمع از نقصان بینایی
چو هر چیزی که دانستم فرامش کرد می باید / پشیمانم ز دانایی پشیمانم ز دانایی
به تنهایی از آن گشتم به کنجِ خویشتن قانع / چو قیسم تا نباید شد کهستانی و صحرایی
ضرورت ناگزیرست از جمال جفت انسانی / اگر چه بی کمالی نیست یک رویی و یک رایی
نزاری توانی شد درون حلقه مردان / مگر وقتی که از بود و نبود خود برون آیی
کنون هنگام آن آمد که هم چون گل کنی پاره / گریبان هوس ناکی زدست دامن آلایی


 شمارهٔ ۱۳۹۸

خون شد دل مجروحم در گوشه ی تنهایی / ای بخت نمی دانم تا کی به سرم آیی
صبری و دلی باید کز عهده برون آید / ور نی که تواند کرد از دوست شکیبایی
آرام نمیگیرد با خویش نمی آید / تا من چه کنم آخر با این دل سودایی
ای دوست امانم ده زین ورطه ی نومیدی / وی بخت خلاصم کن زین محنتِ تنهایی
این بارم اگر دولت باز آید و بنوازد / دیگر نکنم هرگز خودبینی و خود رایی
تسلیم نمی گردم در عالم جمعیت / این تفرقه باری نیست الّا همه از از مایی
مسکین تر و عاجز تر از من نبود عاشق / من خود نکنم هرگز دعویِ توانایی
ماییم و دلی وین دل از عشق تو بی حاصل / وین بند چنین مشکل باشد که تو بگشایی
در چشم نمی آید جز دوست مرا چیزی / خود غیر نمیگنجد در منظر بینایی
مه کیست که بارویت در معرض حسن آید / شب گرد جهان پیما تنها روِ هر جایی
ای مردمک چشمم از روضه ی بینایی / بستانِ جمالت را هستند تماشایی
بی چاره نزاری شد فرتوت و سرآسیمه / در خانه ز بی یاری در شهر ز بی جایی


 شمارهٔ ۱۳۹۹

ای بخت ندانم به سرم باز کی آیی / کی باز در بسته به رویم بگشایی
احیا کنی اموات دگر باره چو عیسی / گر هیچ کنی معجزه ای باز نمایی
دیرست که بر ما نگذشتی و نبردی / بیمار دل سوخته را گو که کجایی
باری بگذر بر من و باری ز دلِ من / بر دار که مُردم ز گرانی جدایی
چون سوزن اگر رشته کنی در همه چیزی / بر روی فتد بخیه ی پیوند هوایی
ظلمت بزدی راهم اگر زآن که نکردی / از خاطر من صیقل می زنگ زدایی
او مونس من باشد و من دست کشِ او / او تربیتم کرده و من مدح سرایی
بر زهد نصیحت گرم الحاح نماید / چیزی ننهد روح ز بی هوده درایی
پر کن قدح می به نزاری ده و بِستان / از وی همه سرمایه ی کردی و کیایی


 شمارهٔ ۱۴۰۰

خوش است عالم آزادگی و خوش خویی / بدین مقام درآ گر بهشت می جویی
اگر تو آینه ی روی دوست دریابی / به روی آینه بنگر که چون نکورویی
کدام جامِ جم آنجا که سینه ی صافی ست / درودگر چه توان دید غیر نیکویی
چو از روایح انفاس عارفان گویند / خطا بود که زند مُشک لاف خوش بویی
اگر تو داری باتوست وگر نداشته ای / خموش باش که بیهوده باز میگویی
به دست تو چه رضا ده به حق که ممکن نیست / که صبغت الله از خویشتن فرو شویی
ز تابِ آتشِ حرص آبِ روی بیش مریز / که تشنه میری اگر میر آب آمویی
معیّن است می و شیر انگبین بهشت / تو دست بسته و بنشسته بر لب جویی
نزاریا به طلب نقد هر دو کون از خویش / به هرزه در طلب از شش جهت چه می پویی


 شمارهٔ ۱۴۰۱

اگر از هر دو جهان برشکنی یک رویی / ورنه ای یار کجا با که سخن می گویی
هر چه در دوست شوی محو و در او مستغرق / این توان گفت از اویی نتوان گفت اویی
هر چه او نه ، که و چه کو و کجا، اوست همه / چون جز او نیست دگر پس تو که را می جویی
گر به تو بازنمایند تو را هیچ نه ای / از پیِ هیچیِ خود بیش چرا می پویی
در نمازی اگر از حرص و طمع آزادی / در بهشتی اگر آسوده دلْ و خوش خویی
پای بر گردنِ اکوان نه و از سدره برآی / دست شوی از دل و جان چند به گل سر شویی
پای در حلقه ی فقرت چو نزاری ندهند / تا تو در حلقه ی چوگانِ وساوس گویی


 شمارهٔ ۱۴۰۲

بر سر راهِ توام روز و شب آخر کویی / پیش تر زآن که رسد جان به لب آخر کویی
خود نگویی که مرا همْ‌نفسی بود برفت / هم‌ْدمت را نفسی واطلب آخر کویی
دوستان را نپسندند به دشمن‌کامی / خود ز من باز مکن بی سبب آخر کویی
چنگ برگیر و بیا کز اثر زاری من / زهره در سوک نشست از طرب آخر کویی
ظن نبردم که شکیبت بود از من چندین / همه دم بوده ای ای بُل‌عجب آخر کویی
یا وفا یا ملکی پیشِ نزاری بفرست / ورنه برخیز و بیا بر عقب آخر کویی


 شمارهٔ ۱۴۰۳

ساقیِ مجلسِ صفا چاره ی ما به چاره ای / چاره و بس که حالتی نیست جز این و چاره ای
میر خمار هر چه شد تیره ز من زمان زمان / می کشد از سپاهِ غم بر سرِ من هزاره ای
فایض می کده به ما دیر به دیر می رسد / طیره شده ست در میان کرده ز ما کناره ای
راتبه مان نمی رسد مَشرِبه مان نمی دهد / از من و روزگار من تیره شده ست پاره ای
سوخته ی صبوح را تاب رسیده بر جگر / روزِ جزا مگر شود واسطه ی کفاره ای
حَیَّ علی الصَلات من قامتِ ساقیان بود / زنده شوم چو بر شود بانگ به هر مناره ای
زهد و ورع مگر نشد هم ره خوی و طبعِ ما / مختلف اند راستی طالعِ هر ستاره ای
محتسبِ فراخ رو تنگ‌دلی چه می کند / حوصله ای فراخ تر بایدش از غراره ی
بیش مگو نزاریا از حرکاتِ ناقصی / لاشه خری کجا رسد در عقبِ سواره ای
می خورد و خورنده را می کند احتسابْ و حدّ / می زندش که که بر دلش بادزده کناره ای
هرزه سگانِ بد گمان غیبتِ ما چه می کنند / باز بگوی ساقیا چاره ی ما به چاره ای


 شمارهٔ ۱۴۰۴

هر که جگرگوشه ای دارد و جانانه ای / در نظرش مصر دان هست چو ویرانه ای
خاصه که تو دل بری شنگِ جهانی که نیست / در صدفِ روزگار همچو تو دردانه ای
مطلعِ خورشید چیست رویِ تو دیدن صباح / دولتِ آن کش بود همچو تو هم‌خانه ای
شعله ی شمعِ رخت در دلم آتش فکند / چیست به جز سوختن حاصلِ پروانه ای
لایقِ حضرت نی ام معترفم معترف / تا چه کند عاقلی صحبتِ دیوانه ای
قدرِ تو نشناختم زان برمیدی ز من / حیف بود آشنا بر درِ بیگانه ای
قصّه ی شیرین و گل حسنِ تو منسوخ کرد / چند توان گفت باز بیهده افسانه ای
غصّه ی دردِ فراق عرضه کنم پیشِ تو / گر بودم خلوتی با تو به گوشانه ای
جانِ نزاری به لب می رسد از عشقِ تو / چند کند احتمال پُر شده پیمانه ای


 شمارهٔ ۱۴۰۵

آخر ای شمعِ روان پروانه ای / چند سوزی خاطرِ دیوانه ای
گر چه ما بر شمعِ رویت سوختیم / شمع را نگریزد از پروانه ای
هیچ نقصانی نباشد شمع را / گر شبی روشن کند ویرانه ای
کی بود حاجت شبِ خلوت به شمع / هر که را باشد چو تو هم‌خانه ای
عقل بر شمعِ جمالِ رویِ تو / همچو مدهوشی ست در کاشانه ای
جانِ من شد در خیالِ رویِ تو / همچو آدم مبتلایِ دانه ای
جز مگر آنچ از تو می گویند نیست / هر چه دیگر نیست جز افسانه ای
دورم از رویِ تو در عینِ هلاک / جان نباشد زنده بی جانانه ای
خود نزاری کیست تا گویند از او / در میان عاقلان دیوانه ای
گردن افرازست و سرکش لیک نیست / زلفِ جانان را گریز از شانه ای


 شمارهٔ ۱۴۰۶

دیده ای در عشق چون مجنون دگر دیوانه ای / هان بیا بنگر مرا آشفته بر جانانه ای
وحشیی بینی ملولی، سرگرانی، دل سبک / ترک مردم کرده و خو کرده در ویرانه ای
ممتحن بی خویشتن، غم‌خواره ای، بی‌چاره ای / بی‌دلی، شوریده ای، بی حاصلی، دیوانه ی
عاشقی، بی طاقتی، محنت‌کشی، تیز‌آتشی / جان‌سپاری، بی‌قراری، خودکشی، پروانه ای
رازداری، محرمی، با دردمندان همدمی / مفلسی، غم‌‌مونسی، با نیستی هم خانه ای
پاک بازی، دین براندازی، مصفّا سینه ای / دُردنوشی، والهی، از خویشتن بیگانه ای
رفته با هر شاهدی، ببریده از هر زاهدی / فارغ از هر دعوی ای، ایمن ز هر خرمانه ای
پاک‌سوزان را ندیدستی بیا بیا اینک ببین / تا بود در خرمنِ ما صد چو مجنون دانه ای
گر به چشمِ عقل بینی، پنبه در گوش آگنی / نشنوی بیهوده از هر جاهلی افسانه ای
تا لبِ خاک ار نخواهی باده پیمودن دمی / چون نزاری کف نداری خالی از پیمانه ای
دامن از دنیی و دین در پای کش بی عذر و سر / در میانِ عارفان نه از پیِ شکرانه ای


 شمارهٔ ۱۴۰۷

کیست پیرِ عاقلان در کویِ تو دیوانه ای / چیست شمعِ آسمان با رویِ تو پروانه ای
مادرِ دوران نزاید بعد از این مانندِ تو / کی به دست آید چو تو از انس و جان جانانه ای
من به بیداری نمی دارم توقّع کاشکی / دیدمی در خواب خود را با تو در کاشانه ای
خانه خالی کرد می باید ز خاشاکِ وجود / هر که را باید که باشد هم چو تو هم‌خانه ای
طمطراق از سر برون کردیم از سودایِ تو / ما و کنجِ گلخنی و گرده ای و دانه ای
روی در رویِ خیالت روز و شب خو کرده ام / نیست خوش تر از خیال آباد من گوشانه ای
کرده‌ام یک روی با آیینه ی رویِ تو دل / چون مزلزل حال نتوان یافت در هر شانه ای
موسمِ آب است و من پیوسته تا گردن در او / غرقه بودن از من از بی هوده گوی افسانه ای
پیش از این در صَدر شاهم بود تمکین گونه ای / بعد از این چون گنج گم کردم کُنج در ویرانه ای
با خرد یکباره پیمانِ تحمّل بشکند / چون نزاری هر که را بر سر کنی پیمانه ای


 شمارهٔ ۱۴۰۸

ساقی ز بامداد بیاور قنینه ای / بردار بانگِ قهقهه از آبگینه ای
نقدینه ی بهشت مهیّا نمی شود / لطفی کنی ز ما بستانی رهینه ای
حالی در این معامله مصرف نمی شود / هر چند پر جواهر دارم خزینه ای
هر نوع و هر چنان که توانی بساز هین / هان زود اضطرابِ دلم را سکینه ای
چیزی چنان که حاصلِ وقتی بود سبک / پیوند کن قرینه ی حال از قرینه ای
مرغِ مراد هم شود آخر به حیله صید / بر رویِ دام تعبیه می پاش چینه ای
تو ختمِ ساقیانی در بزمِ خلدِ اُنس / ما در میان حلقه ی مجلس نگینه ای
تو در مکانِ حکمِ ریاست ممکَنی / ما در صفِ نِعال کم از هر کمینه ای
مستان که در ولایتِ حکمِ تو می روند / هشدار تا ز خود نخراشند سینه ای
خود کی بود به نیک و بد اصحابِ وجد را / با هیچکس به شنقصه بغض و کینه ای
هر کس بر آن که بر صفتِ گنجِ کُنجِ ما / حاصل کند ز ملکِ قناعت دفینه ای
ز این بحر خود برون نبرد هیچ ناخدا / الّا ز دست کارِ نزاری سفینه ای
جان است می به کالبد آخر مگوی بیش / چون جان برون شود چه فلاح از گلینه ای

_________________________________________________________________________

 حکیم نزاری - دستورنامه

 بخش ۱ - توحید

قل الحمدلله نزاری فَقُل / خداوندِ جزو و خداوندِ کٌل
خداوندِ امر و خداوند خلق / ازو و بدو قطع و پیوند خلق
برآرنده خیمه بی‌طناب / فروزنده‌ی مشعلِ آفتاب
به دوحرف نه طاق برهم زده / به کاف و به نون هفت طارم زده
زعقل ابتدا کرده ابداع را / و زو نفس وز نفس اطباع را
هیولی و ارکان و انواع و جنس / نباتی و حیوانی و جن و انس
بسیط زمین و بساط زمان / نهایات و غایات کون و مکان
شد از امر او آفرینش پدید / چو از خلق نوبت به انسان رسید


 بخش ۲ - نعت رسول (ص)

گزین کرد فی الجمله از کاینات / وجود محمد علیه الصلات
حبیبِ خدا حامی اصفیا / به حق ناسخِ دعوتِ انبیا
رسولِ امین سیّدِ کاینات / شفیع قیامت دلیل نجات


 بخش ۳ - مناجات

الهی زفضلت نباشد بدیع / خطاهای ما در پذیر از شفیع
الهی معوّل به طاعت نه‌ایم / ولی نا امید از شفاعت نه‌ایم
الهی به انفاس پاکان خاص / ز ادناسِ نفسِ بهیمی خلاص
عنان عنایت ز ما بر مپیچ / که ما جمله هیچیم و کم تر زهیچ
مرا ای همه تو، ز من دوردار / وگر زلّتی رفت معذور دار
خلاصم ده از ورطه حرص و آز / مران بر زبانم محال و مجاز
ببخشای برعجز و بی‌چارگیم / برون آور از خود به یک بارگیم
مکن بی‌نصیبم ز فضل عمیم / ز خلقم امان ده به امید و بیم
درونم چنان پر کن از حُبّ آل / که در وی نگنجدد گر قیل و قال
بدیشان نمودی ره از بدوِ کُن / معادم به مِن بَعْضِها بَعض کُن
که‌ام من چه دارم تو داری تویی / الاهی پناه نزاری تویی
تویی پای‌مرد و تویی دست گیر / ببخشای و رحمت کن و در پذیر


 بخش ۴ - فصل در اخلاق - خطاب به خود

نزاری ز پاکیزه کاران درای / ز پاکان و پاکیزه‌کاران سرای
ملایک صفت باش کز مُهلکات / ز اخلاق پاکیزه‌یابی نجات
به فکر و به قول و عمل پاک باش / تفاخر به آتش مکن خاک باش
گراز خود برون آمدی باک نیست / که در بی‌خودی آتش و خاک نیست
همه نور محضی همه جانِ پاک / نه آبی نه آتش نه بادی نه خاک
من و تو غمامیم و نفس آفتاب / تو از پیش باری برافگن نقاب
ببین تا چه بینی به چشم عیان / اگر تو نباشی ولی در میان
همه نفس باشی نباشی غمام / همه نور بینی نبینی ظلام
چو از خویشتن باز پرداختی / مکان سدره المنتهی ساختی
عیان در عیان و نهان در نهان / چه باشد چه گویم دگر وا رهان


 بخش ۵ - اندیشه و سخن

چو بر مرکبِ فکر گردم سوار / نیارم گرفتن عنان استوار
سر از هر طرف می‌کشد بارگی / مرا می‌رباید به یک بارگی
چو قادر نه‌ام بر کمان و کمند / برون می‌دود صیدم از قیدِ بند
مرا خود ز عالم برون می‌برد / چه عالم ز خود هم برون می‌برد
مشو معترض کو غلو در گرفت / که این برق در خشک و در تر گرفت
گر از آتش من خبر داشتی / چه پروای عیب و هنر داشتی
سخن باطنی دارد و ظاهری / بدو نیک را اول و آخری
تو مرد کدامی و اهل کدام / نصیب خود ادراک کن والسلام
جُعَل از گلستان ندارد نصیب / ز کنّاس گند و ز عطار طیب
اگر در سیاهیست آب حیات / ببین چشمه‌ی خضر من در دوات
به زور و به زرگر به دست آمدی / سکندر سیاهی پرست آمدی
ازین جام اگر جرعه‌ای یافتی / ز هر حرف صد چشمه بشکافتی
خضِر را ازین چشمه دادند آب / توهم زین سیاهی طلب کن بیاب
غلط می‌کنم از سیاهی مجوی / اگر چشمه خواهی پی خضر پوی
خضِر را طلب کن که آب حیات / ازو بازیابی نه از ترّهات


 بخش ۶ - پیری بطلب - در تسلیم

یکی پیر رهبر طلب ای جوان / که راه از پسش پیش بردن توان
بدو ده زمام و برون شو ز خود / نداری دگر کار با نیک و بد
به تسلیم او چون مسلم شوی / نمودار سرّ دو عالم شوی
مشو پس رو غولِ وهم و خیال / به افسون خربط مرو در جوال
محقّق دگرگونه دارد سخن / معّول مکن بر مزلزل ، مکن
مکن اقتدا جز به مرد خدا / قیاس تو غول است نه مقتدا
به حق بازیابی مُحق را نخست / دگر باره حق از مُحق شد درست
کسی مقتدا در امامت نکوست / که نور خدا در دل پاک اوست
بدان نور یابی خلاص از ظلام / تتبع بدان نور کن و السلام


 بخش ۷ - دو فرزند شایسته شهنشاه و نصرت و یاد تاج الدین محمد

مرا فضل بخشنده دین و داد / دو فرزانه فرزند شایسته داد
شهنشاه و نصرت به بخت جوان / گرامی دو شایسته‌ی مهربان
سه بودند ازیشان یکی از قضا / ز دار الفنا شد به دار البقا
خداوند بر رفته رحمت کناد / به فردوس اعلاش مأوا دهاد


 بخش ۸ - سبب نظم کتاب

بقا باد این هر دو را بی شمار / بلند اختر و بختِ فرخنده بار
به نیک اختری بهره‌مند از حیات / رسیده به کام از بنین و بنات
چو کردند در عنفوان شباب / هوای سماع و نشاط شراب
به رسم جوانان نوخاسته / عزب خانه‌ی خلوت آراسته
به آب رز آلوده دامان و دست / زمن محترز بوده مخمور و مست
چو اخلاط باهم سران داشتند / به اوقات دستی در آن داشتند
چو خود بوده بودم در آن گرد و درد / به یک رو ندانستم انکار کرد
به وعظ متین و به اندرز چُست / در عیب گفتم ببندم نخست
مگر پس روِ استقامت شوند / نصیحت به گوش خرد بشنوند
گذر کرد بر خاطرم بارها / وز آن بود بر خاطرم بارها
که از بهر فرزند فرخنده فال / برون آورم تنسقی حسب حال
که دستور خوانند آن را به نام / اگر بخت دستور باشد مدام


 بخش ۹ - تضمین بیت شیخ اجل سعدی

به تکرار و تذکار عادت کنند / بدین بیتِ تضمینِ اعادت کنند
«کسی نیک بیند به هر دو سرای / که نیکی رساند به خلق خدای»


 بخش ۱۰ - حرمت شراب

شراب آن گهی دست شرّست و شور / که باشد سر فتنه را دست زور
به بزمی که شد فتنه‌انگیز مست / سر خویش گیر ارنه‌ای پای بست
حرام است آری نه گویم که نیست / نه یک بار گویم که باری دویست
حرام و حرج با حرامی بود / حلالش بگویم کدامی بود


 بخش ۱۱ - مداح می

غذای تن و قوت جان است راح / چه وصفش کنم بیش از آن است راح
چهل سال مداح می بوده‌ام / هنوزش به واجب بنستوده‌ام
شب و روز تحسین می کرده‌ام / تفاخر به آئین وی کرده‌ام
بپرورده‌ام هم چو جان در تنش / که هست اتصالی به جان منش
چنان با دمِ او دمی داشتم / که چون جان عزیزش همی‌داشتم
گه‌ش گفته‌ام جان شیرین من / جم وقت جام سفالین من
گه‌ش گفته‌ام یادگار مسیح / غلط می‌کنم اعتبارِ مسیح
گهی مادرش گفته‌ام مریم است / که چون ابن مریم مبارک دم است
گهش روح ثانی نهادم لقب / درافگندم آتش به آبِ عنب
اگر شرح خاصیت می‌دهم / ندانم که انصافِ او کی دهم
هزارش صفت کرده‌ام در هزار / هنوزش نگفتم یکی از هزار


 بخش ۱۲ - یار عهد جوانی

به عهد جوانی چنان بودمی / که از سایه خود رمان بودمی
ملول از خود و از همه کس نفور / به اندوه نزدیک از انبوه دور
چنان فکرم از خویشتن می‌ربود / که آسایش از خواب و خوردم نبود
به سودا چنان مشتغل بودمی / که بی‌بهره از آب و گل بودمی
چو فرهاد شوریده در کوه و دشت / بسی گشته‌ام بشنو این سرگذشت
چه می‌گویم ار بازیابی رموز / نرفت از سرم شورِ شیرین هنوز
زمانی نبودم ز می ناگزیر / که هم پای مردست و هم دستگیر
مددگارِ فکر شبان روز من / نمودار طبع نوآموز من
چو بار موافق ندیدم چو می / شب و روز خالی نبودم ز وی
چنان با خودش هم نفس کردمی / که بی او نفس برنیاوردمی
چنان با دم من دمش در گرفت / که ملک وجودم مسخر گرفت
ولیکن به بیداد در ملک من / تصرّف نیارست کرد اهرِمن
چنانش به انصاف میداشتی / که بیگانه در ملک نگذاشتی
چو بیرون نشد حکمش از اعتدال / طبیعت به تدریج کرد احتمال
ازین پیشم این بیت اوراد بود / که بر بادم از طبع وقّاد بود
مرا راح روح اللهی دیگرست / که روحم ازو بوده در پیکرست


 بخش ۱۳ - دلیل راه

پس از مدتی در میان آمدم / به سررشته‌ی امتحان آمدم
شد این خوی وحشت به الفت بدل / به تعلیم یاری فرشته محل
چو داد از عذاب الیمم خلاص / دلیلِ رهم شد به مردان خاص
نهادم قدم در مقام صفا / وزان علتم حاصل آمد شفا


 بخش ۱۴ - شهرت به شرب مدام

چو مشهور گشتم به شرب مدام / نبد چاره از محفل خاص و عام
دگر باره نفرت بِزد راه من / شد آن کار بر عکسِ دلخواه من
غم این و تیمار آنم گرفت / ملالت گریبان جانم گرفت


 بخش ۱۵ - هدایت پدر

پدر رحمت الله چو آگاه شد / که دستم ز تدبیر کوتاه شد
به من گفت جان پدر هوش دار / به سمع رضا پندِ من گوش دار
جهان دیده و تجربت کرده‌ام / بسی سرد و گرم جهان خورده‌ام
جوانی و ناباکی و بی‌خودی / بود ضدّ دانایی و بخردی
ولی چون در آیند ازین پهن دشت / برین پل ضرورت بباید گذشت
بیاموزمت شرط می خوارگی / بر آن جمله خوکن به یک بارگی


 بخش ۱۶ - تبویب کتاب

سخن موجز و پرمعانی نکوست / خصوصا که اندرز و وعظی دروست
زهر امتحان انتخابی کنم / ز هر نوع و هر جنس بابی کنم
به کلک قبول و به نفس نفیس / یکایک بر اوراق خاطر نویس


 بخش ۱۷ - سه اندزر

سه باب است هر سه مبیّن کنم / به عین الحقایق معیّن کنم
نخستین بدان ای عزیز پدر / که از خوی بد کرد باید حذر
تغافل مکن لااُبالی مباش / از الحمدلله خالی مباش
به صدرِ جهان با بزرگان نشست / ز اخلاق پاکیزه دادست دست
خصوصا به بزم نشاط شراب / که معموریش هست در، در خراب
بدصدِر ملوک و سلاطین مخواه / که خود را در اندازی از هر پگاه
ندامت بود حاصل آن ندیم / که در صدر خلوت بود مستقیم
خطرناک‌تر زان مقامی مخواه / که باشی یکی از ندیمان شاه
ولی چون در افتادی و چاره نیست / به بی‌چاره در چاره بی‌غاره نیست
به سر در بیفتی به پای علو / باسفل مکن در تراجع غلو
گشاده جبین باش و بسته میان / که شاگرد خدمت نبیند زیان
به غمزه مکن سوی مطرب نگاه / معاذ الله از تهمت پادشاه
به حرمت سر خدمت افگنده پیش / به عزت نگه داشته حَدِّ خویش
روانیست بسیار برخواستن / دگر مجلسی هر دم آراستن
مکن سردهی تا توانی قبول / که زود از تو گردند دل‌ها ملول
خصوصا اولوالامر بر زید و عمرو / تحاشی کن البتّه از نهی و امر
نگویی بسی و نباشی خموش / نگه‌ دار حدِّ توسّط بکوش
نه خاموش بودن به یک بار نیک / نه بسیار گفتن به تکرار نیک
نگویی سخن تا نپرسند، به / چو گفتی به تکرار زحمت مده
چو گفتن و نیکو نیامد سخن / به اصلاح کلپتره کوشش مکن
گرانی مکن زود ره گیر پیش / مخور بیش البتّه از حدِّ خویش
برون آی بی‌چشم و گوش و زبان / نکو بشنو اندرزِ این مهربان
دویم قوم دیگر ز آزادگان / جوانان و یاران و هم‌زادگان
حریفانِ شایستۀ پُر هنر / پسندیده اخلاقِ نیکو سیر
ظریفان روشن‌دل و تازه‌روی / همه نکته‌گیران همه بذله‌گوی
بر آواز چنگ و دف و عود و نی / شب و روز بر دستشان جام می
به رسم ضیافت به توزیع و دور / به پای علم خوردن و دستِ جور
موافق به آئین هر قوم باش / به نقل و شراب و به انواع آش
به لطفِ عمیم و به لفظِ شریف / نگه‌دار حدِّ ندیم و حریف
به هزل اندکی میل کردن رواست / که طبعِ جوان مایل هزل‌هاست
هجا خود پسندیدۀ عقل نیست / اگر عاقلّی بیش خود برمه‌ایست
به امثال و اشعار و ابیات خوش / روایات نغز و حکایات خوش
سماع خوش و نغمۀ دل‌گشای / علی‌الجمله خوش باش و خوش‌دار جای


 بخش ۱۸ - دو تعلیم

گروه سه دیگر جهان گشتگان / همه پخته کاران آغشتگان
ریاضت کشان در فنون هنر / ز اسرارِ مردانِ حق با خبر
ز دنیا و دین بهره برداشته / سر حرص و کین پی سپر داشته
خردمند پاکیزه اخلاق و خو / پرستندۀ رسم و راهِ نکو
به تعلیمِ ایشان شده بهره‌مند / به رأی رزین و به بخت بلند
مرا بود در عنفوان شباب / دو تعلیم و هر دو در اندر صواب
یکی با جوانان خودرأیِ مست / در افتادن و دست بردن به دست
یکی با نصیحت‌گرانِ کهن / مبارک‌دم و خوش‌دل و خوش‌سخن
چو یک هفته با هم‌سران بودمی / تماشا کنان مِی‌خوران بودمی
هوایِ مقاماتِ پیرانِ راز / مرا بر فگندی ازان جمع باز
زیارت به صاحب‌دلان بردمی / نسیمی از آن گل‌ستان بردمی
ز قلزم به مقدار ادراکِ خویش / نم‌آلوده می‌کردمی خاک خویش
نه خود کز صدف‌هایِ گوهر نثار / به زیور گران کردمی گوش‌وار
دمِ عیسوی زنده کردی موات / خضِر بودمی خورده آبِ حیات
از آن جمع چون رخت بر بستمی / ضرورت به اضداد پیوستمی
چو بر کف مدامت بود بر دوام / نگه‌داشت باید رهِ خاص و عام
تو هم ای پسر در سرایِ مجاز / چنان کاقتضا کرد با وقت ساز
بخود رأیی و خود پرستی مرو / که هستی به یک جام مستی گرو
بکوش ای پسر تا زِ مبدای کار / بنای طبیعت نِهی استوار
طبیعت چو بر خمر بنشست راست / پرستیدنِ می مسلّم‌ تراست
اگر عادت از ابتدا بد کنی / خلافِ ره و رسمِ بخرد کنی
شود با تو آن عادتِ بد قدیم / بمانی زِ بد در عذابِ الیم
و گر خوف را رسم نیکو کنی / بدن را به تدریج خوش‌خو کنی


 بخش ۱۹ - حکایت

یکی بود در شهرِتون پیش ازین / که از صحبتش خلق بودی حزین
نبودی دمی بی‌حریف و شراب / حریفان و لیکن ازو در عذاب
عجب عادتی خوی بی‌چاره بود / نه گه‌گاه بودی که همواره بود
ز مجلس به هر چاره و حیلتی / نرفتی برون تا نخوردی لتی
چو دستش فرو کوفتندی و سخت / سویِ خانه رفتی سراسیمه بخت


 بخش ۲۰ - می، جوان‌مردِ نامرد

غرض آن که بر هرچه عادت کنی / ضرورت به عادت اعادت کنی
چنان روز مجلس که با عقل و رأی / ز مجلس توانی شدن با سرای
چو هم صحبتِ هوش‌ باشی مدام / غلامی کند خود مدامت مدام
همت می‌رساند به آرام‌گاه / همت می‌ دراندازد از ره به چاه
چو با می بسازی غلامی کند / به تمییز تو شادکامی کند
و گر زان که با مِی کنی سرکشی / تو خود آخرالامر کیفر کشی
اگر چه جوان‌مردیش رسم و خوست / ولی ناجوان‌مردیی هم دروست
بود راست چون گاو نُه‌دوره می / تو بر هشتمین باش قانع ز وی
چو پیمانه پر گشت دیگر مریز / چو بشکست صف بی‌توقّف گریز
مدو از پی مسهلِ کارگر / مکن قصدِ جان زهرِ قاتل مخور
مشو غرّه اوّل که بنوازدت / که گر پیل مستی بیندازدت
ستیزه مکن باز بر دستِ خویش / سرِ عجز و بی‌چارگی گیر پیش
چو تو جانبِ او نگه داشتی / برون آرد از عینِ جنگ آشتی


 بخش ۲۱ - ادب میزبانی

چو در خانه مهمان بری از پگاه / حجاب تکلّف برافگن ز راه
نخست از تر و خشک و شیرین و شور / حدیثِ سلیمان شنیدی و مور
بنه ما حضر پیش بی‌عذر خواه / به میلِ حریفان کنی اوّل نگاه
کسی را که رغبت بود می بده / ابا کرده را لقمه‌ای پیش‌نه
کبابی حکیمانه، سرجوشکی / مغولانه او ما جکی، مرغکی
ز هرچ آن سبک‌تر برآید ز دست / نباید درِ نقد بر نسیه بست
سماع خوش و مطربِ تازه‌روی / سراینده‌یی نغز پاکیزه‌گوی
بساطِ مکان از بسیطش مکین / خوش و تازه یعنی بهشت برین
ز شطرنج و نرد و کتاب احتراز / روا نیست در مجلسِ لهو و ناز
ولیکن نه چندان که وقتِ نشاط / ملالت پدید آید از انبساط
حریفانه اوّل به دفع خُمار / به رفق و مدارا شرابی بدار
چو کم شد بخار خمار از دماغ / شود رویِ پژمرده دل چون چراغ
بگستر به هنگامِ رغبت سماط / کند هرکس آن گه به خوردن نشاط
چو خوان بر گرفتند و خوردند آش / مده می پیاپی موکّل مباش
بهل تا شود آز معده تمام / طبیعت تقاضا کند بر مدام
به می باز چون دستِ رغبت برند / روا باشد از دوست کامی خورند
چو در داد سرده شرابِ گران / به پای علم از کران تا کران
سزد گر شفاعت کند میزبان / به گردِ دهن در فگنده زبان
که بر سر مکش کاسه و پر مده / ولی سرده البتّه ندهد فره
بود هم که دفعِ ملالت کند / علی‌الفور دوری حوالت کند
سر قوم ده را محابا رواست / ولیکن به جایی که حق است و راست
بزرگی بود صاحبِ نهی و امر / نگیرد برو خرده‌ای زید و عمرو
دگر میزبان را حمایت کند / تنک معده را هم عنایت کند
حریفی بود خوش‌نشین کم‌شراب / مریضی ز بیمارئی خورده تاب
ازین جنس افتد محابا و میل / ولی دیگران را سپارد به سیل
به جایی که واجب کند واجب است / که او پیشِ عیب و هنر حاجب است
چو منصف بود مرد و صاحب وقوف / کس انگشت رد ننهدش بر حروف
نشاید به فرمان دهی ناشناخت / نو آموز به که توسن نتاخت
چو رفتی زِ مجلس سویِ خواب‌جای / پس از خوابِ مستی به مجلس مه‌آی
به جایی که خوردی ز اوّل شراب / نگه‌دار جا تا به هنگام خواب
چو مجلس ز جایی به جایی برند / پراکندگی در میان آورند
ز مجلس به سر وقتِ بستان مرو / ز بستان سوی زهر مستان مرو
هم آن جا بخور باده بی‌داوری / کز آن‌جا روی زهر مستان خوری
بسی آزمودیم در گرم و سرد / کسی جمع ضدّان نیارست کرد
دو قوم و دو مجلس دو ناهم‌سرند / به هر حال ضدّانِ یک‌دیگرند
و گر بایدت رفت بی‌اختیار / مکن رو تُرُش شوره‌ای بر میار
به فرصت ز ناجنس پرهیز کن / به تلخی مکن شکّرآمیز کن
تُرُش‌روی در هیچ محفل مباش / قدح نوش کن زهرِ قاتل مباش
اگر از خمارت عذاب است و رنج / شکنجه مکن خویشتن را چو گنج
فرو کش یکی کاسۀ سرسیاه / برستی ز رنج خمار از پاه
گرت خوش بود ورنه خرّم نشین / چنان کز تو خوش‌دل بود هم‌نشین
سبک روح خود کی گرانی کند / فرشته‌صفت زندگانی کند
مکن، می مرو مست در کوه و راه / که عیبی عظیم است و رسمی تباه
محابات بدمستی از مردمی‌ست / که هر نکته‌یی نشترِ کژدمی است
نظر پیش گیر و سرافکَنده باش / به هرکس که پیش‌آمدت بنده باش
کند آفرین بر تو اهلِ خرد / که پاکیزه گوهر چنین بگذرد
به مستی مکن از خدمت بازخواست / چو هشتیار گشتی ملامت رواست
به هشیاری اش لت زن و سخت گوی / به مستی میاور گناهش به روی
به مستی و هشیاری ار خو کنی / که جرم خطاکرده معفو کنی
خدا از تو خشنود و خلق از تو شاد / همین است و بس آفرین بر تو باد
مزن لاف و گردِ ملامت مپوی / بدو نیکِ مستان میاور به روی


 بخش ۲۲ - به مستی سواری مکن

به پایانِ مستی سواری مکن / سبک‌ساری و بی‌قراری مکن
تو مفلوجی و بارگی باد پای / اگر عقل داری نجنبی ز جای
چو نتوان همی‌ بر زمین رفت راست / تمنّای معراج کردن خطاست
سلیمان نِه‌ای بادبازی مکن / چو دندانْ‌نداری گرازی مکن
نه نیرویِ بازو و نه زور پای / مکن بر عنان ور کیب آزمای
حذر واجب است از کمیِت مدام / که هم بد رکاب است و هم بد لگام


 بخش ۲۳ - حذر از ناجنس

مکن تا توانی به ناجنس میل / منه خانه بنیاد بر راهِ سیل
بود صحبت ناسزا فی‌المثل / چو مستی که افعی نهد در بغل
ز جاهل بترس این مثل هم خوش است / که در زیر خاکسترش آتش است
حذر کن ز هم صحبتِ ناپسند / که از تَخم حنظل محال است قند
چو ضایع کنی بهرۀ روزگار / پشیمانی آن گه نیاید به کار
حریفی مکن با فراتر نشین / وگرنه به حسرت بر آذرنشین
به صابون بشوی از فرومایه دست / وز آن کالفتش با فرومایه هست
فرومایه را رَه مده زینهار / که هرگز به خیرت نیاید به کار
به کُل از حریفِ مُعَربد ببُر / که از خود ندارد خبر چون شتر
بدان تا بدانی که معنیِ دوست / حریفِ وفادارِ پاکیزه خوست
دو مشکل بود هر دو در در کثیف / که بد مست و بد خفت باشد حریف
ازین هر دو واجب‌ شناس احتراز / وگر نه مکن کار بر خود دراز
اگر عاجز آیی به دفع بلا / به دستِ جنونی شوی مبتلا


 بخش ۲۴ - در جستن یار هم‌جنس

نشاید بر اسرار کردن ستیز / چو درمانی از چاره کردن گریز
اگر محرمِ رازداری نکوست / همه رونق و عیش و عشرت ازوست
چه خوش روزگاری‌ست با هم‌نفس / حرام است بی‌یارِ هم‌دم، نفس
اگر صد حریفت بود هم‌نشین / یکی رازدارت بباید امین
زده امتحانش چو زر بر محک / شده پاک از آلایشِ شرک و شک
ولیکن که دارد کجا کو کراست / اشارت به عنقا همین است راست
دو نوبت زن ار یافتنی یک دلی / نباشد چو تو در جهان مقبلی
به یاری توان کارها پیش برد / قدم جز به یاری نباید سپرد
چو در خود نمی‌یابی این ماجرا / توقّع کنی از دگر کس چرا
اگر ترک اسرار خود گفته‌ای / ز دانا نصیحت پذیرفته‌ای


 بخش ۲۵ - نو باده

به نوباده هر هفته یاری مَکُن / به هم‌بر مزن عهدِ یار کهُن
نه اینجاست آن قصه حجّت میار / که تقویمِ پاری نیاید به کار


 بخش ۲۶ - صبوحی

صبوح آفتِ مغز و ضعفِ دل است / ولی طبعِ بُرنا بدان مایل است
خوش آید صبوحی طربناک را / خصوصا جوانانِ چالاک را
دم صبح دارد هوایی دگر / مقاماتِ اِخوان صفایی دگر
همی تا برآید ز کوه آفتاب / فرو شد سرمست حالی به خواب
اگر بر صبوحی شود باز روز / گرانی کند مجلس دل فروز


 بخش ۲۷ - آیین اهل عراق

شنیدم که فرمان دهان عراق / به هر گه که افتاد صبوح اتّفاق
به رسم سخاوت به قدر یار / کنند از کم و بیش چیزی نثار
ولی دیر دیر افتد این اتّفاق / چنین است آئین اهل عراق
بزرگانه می خورد رسمی نکوست / به جایی که معهود و آئین و خوست
به شرطی که در هوشیاری بود / نه در عینِ بی اختیاری بود
ز بس شوق چون میزبانی کنند / جوانان ما جان فشانی کنند
از آن می که مستانِ ما می خورند / مقیمان بالا به رشک اندرند
نه آن می که هشیاریش در پی است / از آن می که مستی او بی می است
که نه می همه مفسدان می خورند / خورند اهلِ معنی و جان پرورند


 بخش ۲۸ - اهلیّت باده خواران

چو می روح بخشی نیاید به دست / دریغا که بر دستِ نا کس بُدست
عذابی شدیدست و رنجی عظیم / ز دستِ مخالف شرابِ حمیم
اگر جان شیرین دهندت به زور / ز دست ترش روی تلخ است و شور
زبانی دوزخ حریفِ بَدست / تو زو در عذابی و او از خودست
بتر از بتر چیست بدمستِ لُنب / کنارت پر افعیست برخود مَجُنب
به لاحول ابلیس را دور کن / به کسنی مداوای محرور کن
مده خرس را آب خضر ای پسر / که جز مُهره بر خر نزیبد گهر
چرا مفتیان می کنندش حرام / سخن راست بشو زپس احترام
دریغ است در کونِ خر ریختن / از آن شد سزایِ برآویختن
مگر مریم انگورِ آبستن است / که روحش درون همچو جان در تن است
چو از روح محض است آبستنیش / چرا زیر پای خران افکنیش


 بخش ۲۹ - سخا به مستی

به مستی سخاوت بود نا پسند / اگر عاقلی بشنو این طرفه پند
گرت بخشش از حدِّ و انصاف رفت / دریغا که نامت به اتلاف رفت
وگر خود به ناحق کنی با وجود / دریغا که امساک بهتر که جود
ازین یک به حسرت ندامت خوری / وزان یک به غیرت ملامت بری
سخاوت که از طبع خیزد جداست / تکلّف سخا نیست عکس سخاست
به مستی اگر حاتم طی بود / چو بخشش کند نام بَر می بود
همین باز گویند کز رویِ دست / چنین ها بسی آید از مردِ مست
به مستی ز چیزی که بخشیده اند / خطاهای مستان پسندیده اند
پسندیدة عقل بخشودن است / که بخشوده در بخشش افزودن است
مقاماتِ بخشایش آسایش است / که بخشش هم از فیض بخشایش است
به مستی ببخشای بر زیر دست / زبردست را خود سر پنجه هست
چو هشیار گشتی ببخش و بده / نگه دار سر بر سر هم منه
چو دستت دهد پای مردی نکوست / کرم کن کرم کار پاکیزه خوست
و گر تنگ دستی ز خرج فراخ / حذر کن مبر شیشه در سنگلاخ
به مقدار سرمایه و دستگاه / به حق خود و مستحق کن نگاه
اگر شاه مست است اگر هوشیار / سخاوت کند از سرِ اختیار
نه ممکن که کاری کند ناپسند / گر از گنجِ دانش بود بهره مند
کسی کو گهردار باشد چو تیغ / چه نقصانش از بخشش بی دریغ
بود راست چون کوزة خرج گر / تهی شد یکی پرشود ده دگر
کجا دخل هر روزه آید فراز / توان خرج کردن به اندازه باز
مخور ناشتا تا توانی شراب / وگر باید انگشت زد بر تراب
کسی را که دیدی غذا کشته راح / نبینی ازو بیش خیر و فلاح
وگر خورده باشی تو او را نکوست / وگر او را می خورد غالب اوست
چو دانی که او خورد خواهد ترا / غذای خودش کرد خواهد ترا
مخور بیش چون او تو را می خورد / ز ره دور شو تا بلا بگذرد


 بخش ۳۰ - حکایت

سرآشفته ای مستِ خود رای بود / که در کشمرش پیش از این جای بود
سحرخواره ای شب نشین روز مست / می و مطربی را شده زیر دست
مُدام او ز آتش غذا ساخته / ز آب منی خود بپرداخته
نمیخورد بی چاره از هر ابا / بود کم تر از چمچمه ای شوربا
نه شربت چشیدی نه خوردی طعام / سراسیمه بودی مدام از مدام
شبی در برش آن سزای هجا / نفس منقطع شد ازو بر فجا
برآورد مطرب غریو و غرنگ / که راه نفس شد برین ترک تنگ
دویدند یاران او بر سرش / فروبسته دیدند دم در برش
رئیس ده و کدخدایان به هم / هراسان که گردند از آن متّهم
جگرگاه بی چاره بگشافتند / جگر، پوده و دل، سیه یافتند
چنین چند کس دیده ام کز شراب / فرورفت ناگه خراب و یباب


 بخش ۳۱ - حفظ اعتدال

کسی را که می دم به دم می خورد / نماند ازاو هیچ تا بنگرد
گرادمان کنی باده بریک قرار / همه ساله ایمن شوی از خُمار
به شرطی که در نگذری ز اعتدال / وگرنه نیارد مزاج احتمال
مکن گرچه غالب تو باشی مری / برون شو اگر عاقلی از عِری
گرو هم نبندی که مرد خرد / نبندد گرو نیز اگر می‌برد
چو مجلس گران گردد و کلّه پُر / مقام ستیز و مری نیست مُر
چه ناچاره می‌بایدت کرد ایست / اگر بر رگی می‌زنی عیب نیست
غنیمت شمر گر چو حیلت گران / ز خود بگذرانی شرابی گران
اگر بر توان بست چالاکی است / که نا التفاتی ز ناباکی است


 بخش ۳۲ - می، سلطان بیدادگر

مکن اعتماد ای پسر بر شراب / ز سلطان بیدادگر اجتناب
می ار بشنوی این نصیحت زمن / عجب پهلوانیست لشکر شکن
نماید گه تاختن اندکی / پراکنده از هر طرف یک یکی
تو پس گیره‌ی او کنی بی‌درنگ / برو تازی و او نه‌استد به جنگ
هزیمت کند تا تو خیره شوی / تو خود بر عقب خیره روی
کمین کرده باشد سواری هزار / همه امتحان کرده‌ی کارزار
چوپیش کمین گه رسی ناگهان / همه راست گیرند بر تو عنان
چو نخجیرت اندر میان آورند / ازین سو کشندت وزان سو برند
بترس از کمین کردگان زینهار / حذر کردن از خصم واجب شمار


 بخش ۳۳ - نقل شراب

اطبّا ز نُقل اندک آورده‌اند / به مقدارِ حاجت صفت کرده‌اند
گر اندگ خوری نُقل بهتر بود / زیان کارتر میوه‌ی تر بود
می البتّه اول زبان می‌گزد / اگر بشکنی حدّتش می‌سزد


 بخش ۳۴ - حفظ دندان

چو نقلی گرفتی به دندانِ تنگ / گراینده تسکین پذیرد به سنگ
به دندان حوالت مکن کارِ سنگ / که بازش به گوهر نیاری به چنگ
نگه دارش از استخوان زینهار / توهم این نصیحت زمن یاددار
که من از پدر کردم این پند گوش / ازین شرط تابرنگردی بکوش
توهم ای پسر از پدر یاددار / که من از پدر داشتم یادگار
سپاس از خدا کاندرین شست و پنج / ز دندان نه زحمت کشیدم نه رنج
برومند بودم ز پند پدر / تو نیز از پدر باریا بهره بر
مکن خسته دندان به بادام سخت / که از نقل محکم شود لخت لخت
سر پسته بشکن به سنگ ای پسر / در بسته نتوان شکستن به سر
چو رخنه شود در مصافی درست / شود پای استاده برجای سست
ندارد چو لشکر بجنبد ز جای / یکی در هزیمت نیفشرده پای
مه اندازشان در پی یک دگر / مجنبان بلا تا نیاید به سر


 بخش ۳۵ - کرامات می

ندیدیم هرگز به عمر دراز / در بسته بر می که نگشود باز
عجب نبود از می که هنگامِ بود / گر آید ز کتمِ عدم در وجود
بجایی کند دستگیری مست / که چرخش نهد بر زمین پشت دست
اگر در زمین نیز باشد دفین / چو می‌خواره سر بر زند از زمین
اگر شمّه‌ای از کرامات می / بگویم عجایب بمانی ز وی


 بخش ۳۶ - حکایت

گذر بودمان بر براکوهِ تون / زشهر آمدیم از سحرگه برون
مصاحب زهر گونه جوقی سوار / کشیدیم القصه تا نوبهار
دهی بود فی الجمله پرداخته / ز بیدادِ ظالم برانداخته
شرابی که بر کوتلان باربود / تلف شد ضرورت که ناچار بود
تُهی تنگ و خیک و رهِ فارس پیش / حریفان پریشان ز اندازه بیش
رزی بود در باز رفتم درون / چه گویم که حالم تبه بود چون
در آمد به خشتی سر پای من / خمی گشت پیدا زروی چمن
خمی و چه خم آنگهی پرشراب / شرابی و چون آنگهی چون گلاب
زدم نعره‌ای و برفتم ز هوش / فتادند یاران من در خروش
چو دیدند حیران فروماندند / دعا بر خداوندِ رز خواندند
درخت از زمین و شراب از درخت / برآید عجب نبود ای نیک بخت
کرامات محض است کز زیر خاک / برآید خمی تا به سر جانِ پاک
از اقبال می‌خواره نبود عجب / روان گشته از چشمه ماءالعنب
یکی گفت روزی می‌خواره بین / که ناگه برآمد ز زیرزمین
یکی گفت اگر صاحب بوستان / نیت خیر کردست نیکوست آن
یکی گفت بی چاره وقت گریز / نهادست خنب و برفت است تیز
به شکرانه‌ی فتح بابی چنین / نهادیم سرها همه بر زمین
چو شد خنب خالی به شکرانه‌ای / درونش نهادیم دانگانه‌ای
سر خنب کردیم در حال رُست / سر خود گرفتیم چالاک و چست


 بخش ۳۷ - حکایت

برون آمدیم از نشابور مست / سراسیمه و رفته دل‌ها ز دست
مرا یار کی بود بس مهربان / خدایش به رحمت کناد این زمان
بطی داشت اندر بغل پُر شراب / دلی پر نشاط و سری پر شتاب
فرو تاخت تا کاسه گیرد مگر / خطا کرد اسبش درآمد به سر
بیفتاد از اسب و برخاست چست / سلامت شراب آبگینه درست
یکی گفت اگر مرد رستم بدی / و گر شیشه پر آب زمزم بدی
شدی زیر این سرکش تند و تیز / هم آن خرد خرد و هم این ریزه ریز


 بخش ۳۸ - مقامات می خوارگان

ندانی اگر هیچ بویی بری / مقامات میخوارگان سرسری
کسانی که در بی‌خودی دم زنند / جهانی به یک جرعه برهم زنند
زمستان حق پرس اسرارِ می / که افسرده بیرون نبردست پی
چو در می تلف کردگان ذوق نیست / دل افسردگان را سر شوق نیست
حذر کن زمستان که رندی به گاه / دو عالم بسوزد به یک برق آه
ز مستان به ظاهر چه بینند باز / همه آن که زیشان کنند احتراز
ز بیرون خرابی شناسند و بس / کمالی دهد از درون هر نفس
برون گر خرابی و ویرانی است / درون سر به سر گنج پنهانی است
خرابی مردان اگر ننگری / ز هر کنج گنجی برون آوری
میازار دل‌های مستان مست / که سرها ببرند بی تیغ و دست


 بخش ۳۹ - حکایت

ربا خواره‌ای بود بیدانیی / چه گویم چنانی که میدانیی
براتی به می داشتم از یکی / که این بود ازو به ترک اندکی
هم او هم پدر مهتر ده بدند / وکیلان املاک خط ده بدند
یکی از بهل جرد برتک نشست / به بیدان شد و کرد او را به دست
براتش بداد و فرا پیش کرد / در آوردش از مجلس آن ساده مرد
فرومایه سوگند بسیار خَورد / ز اقرار برگشت و انکار کرد
که از خاصه‌ی خویش وز آنِ پدر / ندارم شراب و ندارم خبر
ز صد من در آتابه یک من شراب / اگر هست درخان و مانش خراب
برو جمله دل‌های روشن گواه / که خم خانه‌ای دارد آن دل سیاه
ز جای دگر چون مهیّا نبود / بسی جهد کردیم و پوزش نمود
به زاری و زر در نیاورد سر / نظرها به حیرت در آن بی‌بصر
بدیشان پی‌آورده بودند و بس / نبردند دیگر گمانی به کس
علی الجمله می‌کرد انکار سخت / به یک من نشد معترف شور بخت
حریفان فرومانده نومید و پست / همه نیمه جان و همه نیمه مست
چنین ناجوانمردی‌ای پیش کرد / ولی هم سزای سر خویش کرد
درآمد ز در قاصدی ناگهان / که هین پیشتر پای برگیر هان
که آمد محصل به بیدان چو گرد / همه خان و مانت زبر زیر کرد
به تحصیل صد من شراب آمدست / دو اسبه ز فرطِ شتاب آمدست
گرفتش محصّل چو آن جا رسید / سراپای در زخم چوبش کشید
درآویختش قاید خانه روب / زدش بر کف پای بسیار چوب
بخورد آخرالامر چوبی دویست / نفس راست می‌کرد و می‌گفت نیست
یکی آمد و شد ضمان دارِ او / خبر داشت از یک نهان زار او
کلندی بیاورد و بشکافتند / دو خم پر شراب بهین یافتند
فرستاده‌ی ما ز پس می‌دوید / قضا را سراسر بدان جا رسید
از آن جمله پنجاه من بار کرد / چو رقاص کاچول بسیار کرد
درآمد ز در همچو خر در خلاب / شده پست در زیر خیک شراب
برآمد خروشی به شادی ز جمع / برافروختند از فرح هم چو شمع
محصّل خمش برد و جانش بسوخت / تنش کرد ریش و روانش بسوخت
دل ما بیازرد از آن بی‌فروغ / بدان خورده سوگندهای دروغ
پس از هفته‌ای دیدمش برگذر / بدو گفتم ای مردکوته نظر
اگر باز در جمع مستان روی / نباید که با مکر و دستان روی
نگفتی که مردی بود در میان / که افتی ز آزار او در زیان


 بخش ۴۰ - خلوت آباد حکیم

مرا هر چه با خویشتن بودمی / نه در مجلس انجمن بودمی
به اوقات بودی ز ماءالعنب / دو شیشه سه من راتبِ روز و شب
درِ خلوت آباد در بستمی / به کنج خود آسوده بنشستمی
به هر موسمی خانه‌ای داشتم / حکیمانه پیمانه‌ای داشتم
به دفع ملالت به رفع حجاب / روان کردنی کاسه‌ی پر شراب
فرو دادمی کاسه سرسیاه / به میعاد عادت به رسم و به راه
درِ اشتها چون شدی باز، باز / سبک کردمی لقمه‌ای چند گاز
به هر وقت می‌بود نفسِ حقیر / ز اندک غذا ریزه‌ای ناگزیر


 بخش ۴۱ - عروج و الهام

به اوقات دیگر دل مستِ من / عنان بستدی مطلق از دستِ من
چو از عالم تن برون رفتمی / چو مجنون به نجدِ جنون رفتمی
شدی باز فکرم سوی سدره باز / نشستی بر ایوانِ کیوانِ راز
چو از آشیان رفته باز آمدی / چو گنجینه مجموع راز آمدی
بکاوید می چشمه‌ی وجد و حال / روان گشتی از چشمه آبِ زلال
به الماس اندیشه دُر سفتمی / ز سرِّ ملایک سخن گفتمی
ز بالا فرود آمدندی سروش / که برخوان و بنیوش بی چشم و گوش
به هر حرف کاوردمی در بیان / هزارش معمّا بُدی در میان
به لوح آن گهی باز گفتی قلم / نزاری بر اوراق کردی رقم
اگر ازهر و مزهر آری به دست / شود روشنت تا برین گونه هست


 بخش ۴۲ - سبب تغییر حال

شبی هاتف غیبم آواز داد / به صدر سعادت رهم باز داد
به من گفت هان ای نزاری زار / چنین چند باشی به زاری زار
به هم برزدی روزگار صواب / که چون جغد خو کرده‌ای در خراب
چنین تا به کی جهل بردن زپیش / پراگندگی راه دادن به خویش
به جامع رو و دست مفتی بگیر / که ای مفتی از مفت خوردن نفیر
چهل سال در خون رز رفته‌ام / در اکسون و کمخار و خز رفته‌ام
می اکنون ز جامِ صفا بایدم / ز پشمینه کشف الغطا بایدم
کنون از حرامانه باز آمدم / ز پیمان پیمانه باز آمدم
سرم مست پیمانه‌ی دیگرست / شرابم ز خم خانه‌ی دیگرست
صلاحم درین است و عزمم برین / شراب طهورست و خلدم برین
درِ خلوت اکنون بر او باش بند / حریف از حواری کن اکنون پند
مکن با عفاریت هم خانگی / اگر عاقلی ترک دیوانگی
ز دیوان روی زمین دور باش / به سردابه‌ی قدس با حور باش
چو با شاهدانِ مقاماتِ راز / توان عشق ورزید با عسر و ناز
ازین زال دیرینه‌ی نو عروس / چرا برد باید فریب و فسوس
چو هم زانوی همنشینان حور / توانی شمیدن شراب طهور
حرام است مادام خوردن مدام / در آغوش بیگانه خفتن حرام
بسی تهنیت گفتم و مرحبا / ز فرمان هاتف نکردم ابا
به جامع شدم هم بر آن سان که گفت / نکردم ولی فاش رازِ نهفت
غریو از خلایق برآمد که چیست / نزاری‌ست این یا ندانیم کیست
نزاری و خو باز کردن ز می / چه تزویر دارد وین چیست هی
زمین گر شود آسمان فی المثل / شب تیره با روز روشن بدل
و گر آب آتش شود آتش آب / قمر قطب گردد سها آفتاب
اگر لعل فیروزه گردد به رنگ / وگر موم هرگز شود هم چو سنگ
وگر سرکه را استحالت بود / وگر منجمد را مقالت بود
ز اضداد جمعیّت و اتّفاق / ز جوزا اگر نیز شد جفت طاق
بود ممکن و نیست از ممکنات / شکیب نزاری ز آبِ حیات
اگر از نزاری وَرعّ باورست / ز اعجوبه ها این عجایب ترست
بسی طعنه دریابِ ما می زدند / ازین نوع تشنیع ها می زدند


 بخش ۴۳ - من کیستم

مرا خود در اوقاتِ ردّ و قبول / نباشد غمِ ترّهاتِ جَهول
اگر سرِّ مردان ندارم نگاه / کله سر نبیند دگر سرکلاه
نیارم به نا محرمان باز گفت / چه گویم که با من که این راز گفت
همه هرچه در حقِّ من گفته اند / نه از من که از خویشتن گفته اند
اگر معترض طعنه ای می زند / به خود بر ز خود هم چو قز می تند
مرا کس نداند که من کیستم / کدامم کجاام کی ام چیستم
چه بارست بر جانِ پر درد من / که خون شد دلِ ناز پروردِ من
زبس طعنه همواره دل خسته ام / دلِ خسته در لطفِ حق بسته ام
چو از بدوِ فطرت قلم می رود / چه بردستِ من بیش و کم می رود
دلم موج خون می زند لب خموش / ملامت روان و من آگنده گوش
همان به که فی الجمله از هیچ روی / نگویم سخن تا نگویند گوی


 بخش ۴۴ - پس از توبه

پس از یک دو سالم که توفیق حی / مساعد شد و توبه کردم ز می
دگر باره مخدوم ملایِ بیک / که بادش قرین روز و شب بخت نیک
به جامِ مروّق خمارم شکست / سر توبه بی اختیارم شکست
خدیوست و تکلیفِ مالایطاق / چه درمان چنین اوفتاد اتّفاق
به الفاظ شیرین زبان برگشاد / می تلخ بستان که از روی داد
تورا می سزد می پرستی و بس / برآئین تو می نخوردست کس
چو ممزوج شد با مزاجِ تو می / تحاشی مکن تا توانی ز وی
چو می می دهد خاطرت را فرح / دگر دست خالی مدار از قدح
چو چندی برآمد ازین نذر باز / هلالم دگر باره شد بدر باز
ضرورت علی الجمله خیّام وار / گرفتم به کف بر، میِ خوشگوار
زدم خیمه پهلوی خرگاه دوست / چه گویم که مولی و مخدومم اوست
جهانِ کرم مجدِ دین خواجه مجد / که بر رایِ او کرد خورشید وجد
کریم خراسان محمّد که جود / به عجز اوفتد پیش او در سجود
حمید جهان ابن احمد که عقل / ز خورشید رایش کند فیض نقل
چنان دست جود و کرم پیش کرد / که نیش خِجالت دلم ریش کرد
چه گویم ز پاکیزه اخلاق او / ز افراطّ الطاف و اِشفاقِ او
زمانی زمن بی خبر کی بُدی / که نه بر کف و در سرم می بُدی
ز صدر وزارت چو برخاستی / چو فردوس بزمی بیاراستی
سماع و شرابِ مروّق روان / مدامم خوش و تازه روح و روان
اگر فکرتم در ربودی دمی / فتادی در ابرویِ عیشم خمی
زبان برگشادی به شیرین سخن / که از ما ملالت خدا را مَکُن
دلم را سبک باز دریافتی / چو خاطر به جایِ دگر تافتی
حضورِ حریفان بس خوش نشین / به تخصیص صدراخص فخرِدین
میان بسته دایم به صدق و صفا / مصفّا چو اخوان به شرط وفا
دل افروز در مجلسِ دل نواز / به سر برده ایّام در عزّ و ناز
مع القصّه در بزمِ صاحب مدام / شب و روز خوش بود می بر دوام
بسی نیز بودی که دامن کشان / به سر وقتِ من آمدندی خوشان
چو تَرتیبکی داشتم در شراب / زلایعقلی کردمی اجتناب
پسندیدة بزم صاحب شدم / مقرّب به صدرِ مراتت شدم
ز پیری که نارد ملالت جوان / قیاسش ز آداب کردن توان
چه گویم دگر هر چه گویم منیست / منی چیست ای یار اهریمنی ست


 بخش ۴۵ - خطاب به شاهنشاه و نصرت

الا ای جگر گوشگانِ پدر / بخوانید این پندِ من سر به سر
به گوشِ خرد راز من بشنوید / به ابیاتِ تعلیم من بگروید
هنر باید آموخت از در به در / کم از کم بود مردم بی هنر
سرایی ست بی در، سری بی کلاه / درختی ست بی بر، چهی بی میاه
ملک زادة بی هنر دون بود / وگر از نژادِ فریدون بود
که سگ را که هست از هنر دستگاه / بود بر نسیج و نسخ پادشاه
سر هر هنر چیست ای جانِ باب / نگه داشتن حدِّ خود در شراب
اگر صد هنر داری و بدخوری / دریغا که آبِ هنر می بری
درونش فرشته ست و بیرون بلیس / که علمش شریف است و نفسش خسیس
چو نفس خسیسش درآید به کار / همه علم و فضلش شود تار و مار
هنر عیب گردد شود فخر عار / اگر بدخوری می نکو پاس دار
شراب گران و تنک حوصله / رهت بر صراط است و پای آبله
اگر هوشمندی ره حق بسیچ / ز تعلیم و تنبیه گردن مپیچ
توان کرد اگر در دل افتد هراس / ز بدمست و بد خفت و بد خوقیاس
ز مست امتحان کن نه از هوشیار / ز دیوانه باید گرفت اعتبار


 بخش ۴۶ - ایجاز سخن

سخن موجز و منتخب کرده ام / زبسیار با اندک آورده ام
ز نوع سخن نغز آید به کار / که از استخوان مغز آید به کار
نگه دار عزّت به هنجار گوی / که خوارست همواره بسیار گوی
زبان بازی و دست یازی بود / که سرمایة جنگ سازی بود


 بخش ۴۷ - تاریخ نظم

به چشمِ جهان دیدة دوربین / بدین مختصر طرفه دستور بین
چنین نامه ای کردم آراسته / ز بهر جوانانِ نو ساخته
حکیمانه شان دفتری ساختم / چنین طُرفه طرزی بپرداختم
زهجرت گذشته ده و هفتصد / سر سال نو بسته ام این رصد


 بخش ۴۸ - در مناجات و خاتمت

الاهی چو از نیّتم آگهی / که خیرست نیّت به خیرم نهی
گرم نا پسندی بر اقلام رفت / حدیث از می و مطرب و جام رفت
مگردان سیه روی چون دفترم / به اوراق طوبی بپوشان سرم
الهی به دریای بخشایشم / فرو شوی دامن ز آلایشم
ز ما هر چه آید نیاید به کار / چنان کز تو آید ز ما در گذار
الهی اگر جرأتی می رود / ز معلول اگر علّتی می رود
طبیبم تویی نبضِ جانم ببین / دوایِ دل ناتوانم ببین
ز دارالشّفا دفع دردم فرست / ز دستم مده پای مردم فرست
الهی به فریاد جانم رسی / دران دم که باشد دم واپسی
چنانم ز افعال و اعمالِ بد / که از هول دل در برم می تپد
چنانم شود سینه از درد و داغ / که دودم برآید سقف دماغ
الهی نگیری به ناباکیم / که آلوده دامن ز ناپاکی ام
بسی بر معاصی رضا داده ام / گریبان به دست هوا داده ام
خلاصم ده از کردة ناپسند / به رویم در مغفرت در مبند
الهی عزیزم به عزّت کنی / به رحمت ببخشی و رجعت کنی
گناهم به خیراتِ اهلِ صفا / معاذم به ذریّتِ مصطفا
ندارم دگر جز تو کس والسّلام / امیدم همین است و بس والسّلام

_________________________________________________________________________

 حکیم نزاری - ترجیعات

 شمارهٔ ۱ - گرم رو باش

ای دل ز بلا مکن تحاشی / جان بر سر دل چرا نباشی
در آتش و آب حرص و آزی / تا طالب نان و دیگ باشی
ایام لویشه کرده بودست / یعنی که گرو به یک لواشی
باری به رقیب دوست گفتم / ریش دل ما چه می خراشی
معشوق تو گفت در حضورست / اما تو طلب گر معاشی
از خلق نزاریا نهان باش / گرچه به فجور و فسق باشی
آری که نه راز پادشاهان / مکشوف کنند بر حواشی
نی نی سخنی بزرگ گفتی / یعنی که تو هم ز خواجه تاشی
دریاب که سرّ ارجعی چیست / تا پس رو نقد وقت باشی
هر طایفه مانده اند موقوف / در منکر نهی و امر معروف
ای امت انبیای مرسل / عمر از پی نسیه کرده مصروف
تا چند توان به جهل بودن / بر رای و قیاس خویش مشعوف
پیغمبر ما چرا به معراج / گشته ست به جبرئیل موصوف
یعنی ز حجاب خود برون آی / تا بر تو شود رموز مکشوف
هرگز نرسی به قصر مقصد / ساکن به خرابه های مالوف
از غصه بر کشیده ایوان / مسکن به خرابه می کند کوف
وز ننگ وجود خرقه پوشان / هرسال غنم بیفگند صوف
جز پس رو امر و آمر وقت / فی الجمله به کس مباش موقوف
تا کی بت وهم پروریدن / در هاویه هوا دویدن
از بهر نخ و نسیج و کم خا / بر خویش چو کرم غز تنیدن
کم خا چه کنند ژاژ کم خا / کرباس طلب کفن خریدن
ار مکتسب حلال باید / پیراهن آخرین بریدن
شد سیر دلم ز اهل طامات / وز موعظه گفتن و شنیدن
سرچشمه آب زندگانی ست / زین چشمه ببایدت شمیدن
یک جرعه ز جام عشق و سد جم / کو صبر و لیک تا چشیدن
دوش آمد و گفت ای رمیده / تا چند به غفلت آرمیدن
تعجیل کن و زپای منشین / زنهار که تا به ما رسیدن
آن ها که همیشه با خدای اند / بی خویش روند و با خودآیند
نتوان گفتن که جمله اوی اند / نه ظن بود آن کزو جدای اند
آن قوم که بالغ اند و واصل / مستغرق عین کبریای اند
و آن زمره که پس روان راه اند / معراج روان در قفای اند
و آن طایفه دگر که ضدند / واماندگان به وهم و رای اند
صُمُ بُکمُ مقلدان اند / در کتم عدم دگر کجای اند
جون واحد مطلق اوست آخر / مغرور به خویشتن چرای اند
آن ها که سفر ز خویش کردند / هم راه روندگان مای اند
جایی نزیی به خود، ز خود دور / تا راه به مقصدت نمایند
شب ها من و مسکرات در پیش / تا روز خبر ندارم از خویش
با دوست نشسته در برابر / دربسته حجاب عصمت از پیش
با من به زبان حال گفته / کای هیج ز خود چه می کنی پیش
هیهات همین و بس که سلطان / تا کی نطری کند به درویش
من کیش تو جعبه یی گرفتم / قربان نشوی مگر درین کیش
مغرور مشو به اهل دنیا / قاصر نظرند و باطل اندیش
تو پس رو امر وقت می باش / بیگانه منه تفاوت از خویش
گه نیش عتاب ما بود نوش / گه نوش عطای ما بود نیش
مرهم مطلب برین جراحت / من خسته و جان فگار و دل ریش
بر خور ز جوانی ای جوان مرد / زیرا که بر از جهان ، جوان خورد
در نفی و فنا و جسم خاکی / اثبات بقا نمی توان کرد
از هر که سخن کنند و گویند / ایام دمار ازو برآورد
در تنگ فضای بیم و امید / چه سخت کش و چه نازپرورد
می آتش تیز و آدمی خاک / آتش می سوز و خاک می گرد
جهال زبان کشیده در من / در مستی اگر بنالم از درد
گویند نزاریا به زاری / می نال چو عندلیب بر ورد
اما نه ز گل ستان سخن گوی / رو بر سر کوی دل ستان گرد
مشکل کاری عجب نگاری / من عاشق جفت و او ز من فرد
دنیا نفسی ست هر که دریافت / زآن پیش که آن نفس شود سرد
بی یار نمی شود میسر / بی یار بود درخت بی بر
بی هم نفسی علی الضروره / مشنو که مرا شود میّسر
جامی و صراحیی ویاری / این هر سه همیشه در برابر
شیرین صنمی به ناخن تیز / افکنده هزار شور در سر
هردم غزلی غزال چشمی / برگفته به لفظ روح پرور
ساقی پسری گشاده جبهت / کنجی و نهاده قفل بر در
خالی ز معربدان مفلس / ایمن ز مقلدان منکر
آراسته مجلسی چو فردوس / در آب فسرده آتش تر
برخاسته از کمال یاری / برداشته از میانه ساغر

_________________________________________________________________________

 حکیم نزاری - رباعیات

 شمارهٔ ۱

در سایه خویش گوشه ای ده ما را / و ز خرمن خویش خوشه ای ده ما را
چیزی دگر از تو آرزو می نه کنیم / از خوان نیاز توشه ای ده ما را


 شمارهٔ ۲

کردیم به ناکام بسیج ره را / بگذاشته بیهوده دل ابله را
گفتم مگر از وصل شبی عید کنم / چون ابر حجاب شد ندیدم مه را


 شمارهٔ ۳

گفتم به وصال وعده دادست مرا / اقبال دری دگر گشادست مرا
چشمم به درست و گوش بر در و او خود / چون حلقه برون در نهادست مرا


 شمارهٔ ۴

من با که بگویم که چه افتاد مرا / بازم چه لطیف و چست بر داد مرا
در بندگی خویشتنم نپذیرفت / و آنگاه ز جمله کرد آزاد مرا


 شمارهٔ ۵

دیریست که انتظار می داد مرا / با وصل شبی قرار می داد مرا
گفتم مگرم دهد کناری ز میان / از خود ز میان کنار می داد مرا


 شمارهٔ ۶

ایزد که به عز و ناز پرورد مرا / همواره به لطف خویش غم خورد مرا
زد بر سر بالای جهان خیمه من / و انگشت نمای عالمی کرد مرا


 شمارهٔ ۷

با دل گفتم کجا شد آن حشمت ما / مخدوم نمی خواست مگر خدمت ما
آری به خداوند تعالی ور نه / ما را به که بگذاشت ولی نعمت ما


 شمارهٔ ۸

رفتی و دگر یاد نکردی از ما / هم در نظری سیر بخوردی از ما
ما خود پی دل رویم تو در خانه / فارغ بنشین چو دل نبردی از ما


 شمارهٔ ۹

در هیچ صدف نیست چند دردانه ما / جای دگر نبود چو جانانه ما
هرگز دیدی حاضر و غایب یاری / در خانه خود نشسته هم خانه ی ما


 شمارهٔ ۱۰

تن بود گرو کرده جان از مبدأ / جان عاقبت الامر ز تن گشت جدا
تن رفت به خاک باز و جان شد بر عرش / یعنی همه فانی اند و باقیست خدا


 شمارهٔ ۱۱

ای ذات تو مطلقا همه چون و چرا / از هستی خویش یک نظر بخش مرا
آنجا که تویی کس دگر چون باشد / من خود به در آیم از دگرها تو در آ


 شمارهٔ ۱۲

بوی گل رز کرد مرا مست و خراب / نوباوه گلی کرد به صد دست در آب
در کشتی می نشین که طوفان ورع / بسیار محیط عقل کردست مراب


 شمارهٔ ۱۳

هنگام صبوح چون درآیی از خواب / در خواه ز باقیات دوشینه شراب
بر سر کش و دست بر زن و پای بکوب / عشرت به غنیمت کن و فرصت دریاب


 شمارهٔ ۱۴

خواهم ز تو چیزی به معمایی خوب / کان هست چو طبعت به لطافت منسوب
دانی چه سوال می کنم باده بنه / نصفیش مصحف کن و نصفی مقلوب


 شمارهٔ ۱۵

ساقی به که سپیده بر خویش بجنب / می در ده و خلوت کن و مگریز از (شب)
بر دختر رز چو عادت روزه گذاشت / در عقد پیاله آرش از خانه ی خنب


 شمارهٔ ۱۶

آنجا که دل سوخته ما آنجاست / گر دریابی معاد و مبدا آنجاست
هر چیز که در هستی من بود برفت / من هیچ نیم که هستم، اینجا آنجاست


 شمارهٔ ۱۷

زین واقعه سیاره و افلاک بسوخت / زین حادثه آب خون شد و خاک بسوخت
از هیبت این صاعقه یک ذره نماند / از خشک و تر وجود، الاک بسوخت


 شمارهٔ ۱۸

بی خویشتنم و دیش یگانه ی ماست / فریاد ز دست آنک هم خانه ی ماست
من مجنونم در طلب و او لیلی / پس عقل و دین رتبه دیوانه ماست


 شمارهٔ ۱۹

جان زنده دل از نسیم جانانه ماست / عشق آفت عقل و عقل دیوانه ی ماست
ای خواجه تو او را ز کجا می طلبی / دیریست که مطلوب تو هم خانه ی ماست


 شمارهٔ ۲۰

آنی تو که شیوه تو برگزیده ی ماست / آنجا که تو را پای بود دیده ماست
بر گوشه خاطر تو گر نگذشتیم / آن از اثر طالع شوریده ماست


 شمارهٔ ۲۱

نه در خور اوییم و نه او لایق ماست / عذرا نتوان گفت که او وامق ماست
اینجا همه او دگر چه می پنداری / ما عاشق او نه ایم او عاشق ماست


 شمارهٔ ۲۲

معموری روزگار ویرانی ماست / جمعیت احباب پریشانی ماست
آه از عدم عقل که در ملک وجود / چندین خلل از بی سر و سامانی ماست


 شمارهٔ ۲۳

هر دم که خیال از نظرم بگذشتست / صد نیز جفا بر جگرم بگذشتست
چون شرح دهم که تا رفتم ز برت / از حادثه ها چه بر سرم بگذشتست


 شمارهٔ ۲۴

آسوده دلی که زیر بار غم تست / خوش خفته سری که بر کنار غم تست
گر هست سری که بر کرانست از غم / آنست که در میان کار غم تست


 شمارهٔ ۲۵

محصول من از باده پرستی غم تست / مقصود ز هشیاری و مستی غم تست
گر می نخورم و گر خورم هر دو یکیست / سرمایه ی نیستی و هستی غم تست


 شمارهٔ ۲۶

از روی تو در نظر خیالی ماندست / وز وصل تو در سرم محالی ماندست
بیرون رود و بگذرد آخر روزی / در طالع من اگر و بالی ماندست


 شمارهٔ ۲۷

این دست اگر چه زیر سرها بودست / جز زیر سر او جمله سودا بودست
هر چند نه حد ماست وصل چو تویی / از بدو ازل حواله ما بودست


 شمارهٔ ۲۸

گفتم که برای ما قرینی بفرست / گر گندمیی نیست جوینی بفرست
حالی چو ضرورت و مهم دارم زود / تا زان برسد به نقد زینی بفرست


 شمارهٔ ۲۹

درد سر بنده را مداوا بفرست / یعنی قدری می مصفا بفرست
با او سخنی است به خلوت ما را / آن یارک فیروزه قبا را بفرست


 شمارهٔ ۳۰

در مذهب عاشقان قراری دگر است / این باده عشق را قراری دگر است
هر علم که در مدرسه حاصل کردم / کاری دگرست و عشق کاری دگرست


 شمارهٔ ۳۱

ما کافر عشقیم مسلمان دگرست / ما مور ضعیفیم سلیمان دگرست
از ما رخ زرد و جامه پاره طلب / بازارچه قصب فروشان دگرست


 شمارهٔ ۳۲

در عالم عقل مدخل عشق خوشست / جان دادن عاشق بدل عشق خوشست
در اول عمر عشق جهلست و جنون / در آخر عمر اول عشق خوشست


 شمارهٔ ۳۳

هر چند که اضطراب بیش از پیش است / هم صبر صلاح دل بیش اندیش است
محروم ز خدمت تو کاری صعبست / لیکن چه کنم واقعه ای در پیش است


 شمارهٔ ۳۴

آب دهن و دلت اگر تاریکست / روشن کردم ولی سخن باریکست
عکسی ز بهشت در جهان آوردند / اینک ز نزاری بشنو شاهیکست


 شمارهٔ ۳۵

یاد تو به هر صبوح مفتوح منست / در هر نفسی خیال تو روح منست
کی جفت شود دل(م) دمی با دگران / تا بوی تو در دماغ مجروح منست


 شمارهٔ ۳۶

از اصل نیاز کدیه شاهی منست / افلاس گواه بر گواهی منست
گر بد کردم من، تو نکو کن آخر / نیکویی تو کم ز ملاهی منست


 شمارهٔ ۳۷

جام جم سعد دین نزاری اینست / با هم نفسی که دم بر آری اینست
ای یار طمع مکن بدین جام لطیف / می نوش و خموش باش باری اینست


 شمارهٔ ۳۸

آن کس که ورای کفر و ایمان من اوست / مجموعه خاطر پریشان من اوست
او را و مرا ز همدگر گر خواهند / توان کردن جدا که جانان من اوست


 شمارهٔ ۳۹

مخموری ما ز مستی مستی اوست / بی مایی ما و نیستی هستی اوست
تعجیل نمی کنیم دانی ز چه؟ زانک / در هر سیلی که می رود پستی اوست


 شمارهٔ ۴۰

آنجا که به فال نیست آزردن دوست / واجب کند از دوست ستم بردن دوست
صبعست ولی به کام دشمن بودن / نازیدن دشمن بتر از مردن دوست


 شمارهٔ ۴۱

ای گوشت خران دنبه ارزان نیکوست / هر چند گران خرند ارزان نیکوست
در شیوه کره تاختن رابض را / زین یک نیکو نیست ولی زان نیکوست


 شمارهٔ ۴۲

ای یار حجاب ما همه از ماییست / کثرت همه از ماست که در یکتا نیست
نی نی غلطم که در احد کثرت نیست / کثرت همه وسواس دل هر جاییست


 شمارهٔ ۴۳

در دیده ی ابر این زمستان نم نیست / گویی که مگر آب به دریا هم نیست
در آب گوارش کمی شد پیدا / یک قطره ز قطره های چشمم کم نیست


 شمارهٔ ۴۴

ای یار اگر از بدو ازل وصلی نیست / پس متقلبات عصر را اصلی نیست
گر نه ز برای اتصال من و تست / پس چیست که هیچ وصل بی فصلی نیست


 شمارهٔ ۴۵

خون آمد و پیراهن چشمم بگرفت / خوش یافت مگر مأمن چشمت بگرفت
از بس که به غمزه خون ناحق کردی / خونی که چنین دامن چشمت بگرفت


 شمارهٔ ۴۶

ختمست به غمزه دلبری بر چشمت / مستست چو چشم نرگس تر چشمت
در چشم تو چون کسی نیاید هرگز؟ / جز خون دلم که آمد اندر چشمت


 شمارهٔ ۴۷

گفتی که کی آمد و کجا بود و کجاست؟ / چندین حیرت در رهت ای دوست چراست؟
آن همچو من و تو استحالت نکند / کژ می نگری از آن نمی بینی راست


 شمارهٔ ۴۸

از دست رقیبان مخالف چپ و راست / با یارم اگر وصل نمی آید راست
تا خود چه خیال می پزد افسرده / دیوار حجاب نیست جانان با ماست


 شمارهٔ ۴۹

چشم تو ز بس که کرد خون از چپ و راست / در خون چو دلم غرق شد آنک پیداست
گر خون دلم نه غمزه ی شوخ تو ریخت / پس دامن چشم مستت آلوده است؟


 شمارهٔ ۵۰

با یار بگفتم به زبانی که مراست / گر آرزوی روی تو جانم برخاست
چون روی تو ماه نیست روشن، گفتم / چون قد تو سرو نیست، می گویم راست


 شمارهٔ ۵۱

هر صبح که جام عشق گیرم بر دست / سرمایه نیستی کنم در سر هست
هر لحظه برانگیخت قیامت ز وجود / هر جرعه ز جان تو که در جام بنشست


 شمارهٔ ۵۲

دیرست که خواجه مجددین از سر دست / ننوشت و نکرد یاد ما چیزی هست
کو معتمدی که گوید اسباب معاش / گر می شود اطلاق براتی بفرست


 شمارهٔ ۵۳

در دامن دوستان دانا زن دست / گر دانایی توان ز نادانی رست
با آنک سخن ز نیستی باید گفت / هرگز نتوان گفت ز هستیت هست


 شمارهٔ ۵۴

گویند که ای زمام دل داده ز دست / چونست که شوریده و مستی پیوست
از زلف تو یک حلقه و صد بیدل صد / وز جام تو یک جرعه و صد عاشق ماست


 شمارهٔ ۵۵

ای دل چو بدو نیک جهان بر گذرست / شادی کن و غم مخور که دنیا سمرست
سر گشتگی من و تو از چرخ مدان / کو هم ز من و تو نیز سرگشته تر است


 شمارهٔ ۵۶

زان روی که روی عاشقان در یادست / یک رو نی، که رویها بسیارست
یک روی شو و روی بگردان ز دو روی / زیرا که دو روی روی در دیوارست


 شمارهٔ ۵۷

می گر چه که طبع تلخ، شورانگیز ست / موتی است حقیقت که حیات آمیزست
کندست ازو فهم فرو بسته دهان / با عقلش از آن همیشه دندان تیزست


 شمارهٔ ۵۸

با دیده و ره ندیده بسیار کس است / با دیده وری رو اگرت دست رس است
نادیده به خویشتن به جایی نرسی / در خانه اگر کس است این نکته بس است


 شمارهٔ ۵۹

گر هیچ هدایتی کند عزمی جست / داریم توکلی و تسلیمی سست
ما گر چه گناهکار و بد کرداریم / یا رب همه امید به بخشایش توست


 شمارهٔ ۶۰

دیدار به ما نمود و در پرده نشست / نگشاده ره وصال و در، بر ما بست
با ما نه به صورت و به معنی با ما / آنجا که من نیست، ببین آنجا هست


 شمارهٔ ۶۱

کفر از سر زلفین تو در عین حق است / گل از رخ زیبای تو اول ورق است
از مشک جفا لاف مزن گر بینی / کز بوی عرقچین تو چین در عرق است


 شمارهٔ ۶۲

بیداد ز عقل و خرد و هوش و دل است / فریاد ز باد و آتش و آب و گل است
گر می خورد و عقل و دل و خوش برد / گر می بیند کو بتر از من بحل است


 شمارهٔ ۶۳

تشنیع که می زنند بر من چهار است / بار دل اهل دل هم از نااهل است
چون بوته ز کارگاه برون آرند / روشن بنماید محک زر سهل است


 شمارهٔ ۶۴

خودین چه کند چون نظرش کوتاه است / او حب و غریب و بر صراطش راه است
سر رشته مده ز دست تا گم نشوی / با حبل متین باش که ره بر چاه است


 شمارهٔ ۶۵

در هر دوری عاشق و معشوقی هست / گویم حکم برفتست ز مبدای الست
از لیلی و مجنون و ز شیرین فرهاد / این رمز بس، ار فهم کنی نکته ی هست


 شمارهٔ ۶۶

گوید به من که چونی و حالت چیست / از مرگ بتر که بی تو می باید زیست
در شهر کسی دیگر نمی دانم کیست / کو محنت من شنید بر من نگریست


 شمارهٔ ۶۷

بس خلق که بر آمده (و) رفته گریست / نا رفته در این گنبد درد آماده‌ کیست
مستغرق این جهان فانی نشوی / گر بشناسی کامدن و رفتن چیست


 شمارهٔ ۶۸

من مستم و مستی من از بی خبریست / ای بی خبران آنک خبر دارد کیست؟
فی الجمله میان مستی و هوشیاری / چیزیست که آن بگویم از دانی چیست


 شمارهٔ ۶۹

دیر آمد و زود برفت و ما را بگذاشت / آری سر ما مگر ازین بیش نذاشت
یار از بر ما رفت و کم انگاشت مرا / زین به نظری کند دلم می پنداشت


 شمارهٔ ۷۰

جل صبح خمیر خاک آدم که سرشت / زان قوم نیم که ترسم از دوزخ زشت
بیهوده چه غم خورم که معلومم نیست / تا بر سر من در ازل ایزد چه نوشت


 شمارهٔ ۷۱

زان طایفه نیستم که نازم به بهشت / بازش که برون کرد و که بردش به بهشت
گوساله سامری سخن گوی که کرد / موسی ز که خشم کرد و نعبان به که هشت


 شمارهٔ ۷۲

ای مطلع آفتاب رخشان، رایت / نه طیره ی طلعت جهان آرایت
چون دامنت آفتاب خواهد هر دم / کز روی تفاخر اوفتد در پایت


 شمارهٔ ۷۳

ایزد به تو زینت جهانبانی داد / گوش شنوایی و زباندانی داد
امروز بده داد و بترس از داور / زان روز براندیش که نتوانی داد


 شمارهٔ ۷۴

هر دم زدنی فلک دگرگون گردد / هر دون سخی ای و هر سخی دون گردد
زاندیشه آنک تا دگر چون گردد / دل در بر زیرکان همی خون گردد


 شمارهٔ ۷۵

هر لحظه دمم غمت فرو می‌بندد / در آمد و شد گره برو می‌بندد
دشوار اگر می رود و می آید / ز آنست که درد دل درو می بندد


 شمارهٔ ۷۶

هر کز تو برید، کی کجا پیوندد؟ / بیگانه به آشنا کجا پیوندد؟
تن حاصل جانست و از تن برود / شک نیست که جان به جان ما بپیوندد


 شمارهٔ ۷۷

ما را غم تو زیر و زبر می دارد / هر روز ز هر روز بتر می دارد
صبرم که رسیدست به طاقت کارش / از دست غم تو پای بر می دارد


 شمارهٔ ۷۸

ای شمس سرت میل به پستی دارد / چشمت هوس خاک پرستی دارد
باران صبوحی به سرت آمده‌اند / برخیز، اگر هوایِ مستی دارد


 شمارهٔ ۷۹

جانست شراب ترک جان نتوان کرد / زو گر چه گرانست کران نتوان کرد
هر رنج که از شراب ظاهر گردد / الا به شراب دفع آن نتوان کرد


 شمارهٔ ۸۰

گر عزم شرایع و سن خواهم کرد / ور قصد چمانه و چمن خواهم کرد
در مملکت وجود چه بیش و چه کم / از طاعت و معصیت که من خواهم کرد


 شمارهٔ ۸۱

آمد به برم یار و شبیخون آورد / بر دست گرفته جام گلگون آورد
گفتم که مگر به خویشتن باز آیم / یکباره مرا زخویش بیرون آورد


 شمارهٔ ۸۲

آن روز نگر که جان کم تن گیرد / یا عادت تو طبیعت من گیرد
آن کن که به حشر دست گیرت باشد / چیزی مکن ای دوست که دامن گیرد


 شمارهٔ ۸۳

سودای تو دست در گریبانم زد / اندوه تو چون صاعقه بر جانم زد
تا دست ز هر دو کون کوته نکنم / در کوی زنخدان تو نتوانم زد


 شمارهٔ ۸۴

بزمی است که اهل دل چنین جا باشد / کز هشت درش بهشت پیدا باشد
وین طرفه که هر که بایدش لعل مذاب / با کشتی می بر لب دریا باشد


 شمارهٔ ۸۵

آنرا که سر و دل ملامت باشد / پیوسته کشنده‌ی غرامت باشد
با خویش کجا رسی به مقصد، هیهات! / از خود بدر آمدن قیامت باشد


 شمارهٔ ۸۶

از دوست مرا وانگری بس باشد / وز گوشه‌ی چشمش نظری بس باشد
از منزل کثرتم به وحدت بردن / بسیار نگویم قدری بس باشد


 شمارهٔ ۸۷

یک نکته گر از لفظ مقدس باشد / با من به از آنک با همه کس باشد
چندانک بگوید به اشارت که هنوز / بر هم زدی هم به همین بس باشد


 شمارهٔ ۸۸

پیوند حقیقی کشش جان باشد / نه وصل عنان گیر، نه هجران باشد
گر شخص به من نماید انجاگو باش / جان می‌باید که پیش جانان باشد


 شمارهٔ ۸۹

می آینه‌ی خاطر رخشان باشد / جانست وز جان چه خوش‌ترست آن باشد
دانی که کجا بود چنین جان پرور / در خدمت اتسزبن طوغان باشد


 شمارهٔ ۹۰

بارم که به خُلق و خَلق نیکو باشد / آرام و قرار دل من او باشد
کان دهنش هست پر از لؤلؤتر / کان دید کسی که پر زلؤلؤ باشد


 شمارهٔ ۹۱

با ما نه جهنم و نه مینو باشد / نی بر غلطم که هر دو نیکو باشد
اینجا که منم کس نبود الا من / آنجا دگری نیست همه او باشد


 شمارهٔ ۹۲

کُنجی که درو گنج الهی باشد / هر چیز کزان گنج بخواهی باشد
درویش که درویش بود سلطانست / در فقر کمال پادشاهی باشد


 شمارهٔ ۹۳

روزی که مرا از تو جدایی باشد / از چرخ نشان بی وفایی باشد
تاریک شود همه جهان بر چشمم / بی نور مرا چه روشنایی باشد


 شمارهٔ ۹۴

کی همچو تو مریم آستینی باشد / ممکن نه که در هیچ زمینی باشند
هر گه که تو چین از آستین باز کنی / در هر چینی خراج چینی باشند


 شمارهٔ ۹۵

بر من به سر از عمر چنین خواهد شد / بس خون که ز دیده بر زمین خواهد شد
با ما سخن از دنیی و دین می‌گویند / نه آن به حجاب ما نه این خواهد شد


 شمارهٔ ۹۶

ای عقل چرا زبون دل باید شد / مفتون بت چین و چگل باید شد
آن روز مرا بزیر ژل باید شد / کز روی محققان خجل باید شد


 شمارهٔ ۹۷

می‌ترسم از آن خط که جهان در تو کشد / تیر فلک از حد کمان در تو کشد
گر هیچ سیه کاری زشتت روزی / بر روی افتد خلق زبان در تو کشد


 شمارهٔ ۹۸

ای دل سر و کارت ار چه بی‌سامان شد / با یار ز انصاف برون نتوان شد
ابرست رقیب و مه نو روی جیب / چون ابر برآمد مه نو پنهان شد


 شمارهٔ ۹۹

این ره روشن مرا ز انفاس تو شد / وین بی‌خبری در سرم از کاس تو شد
در گوش دلم ز حقه ستر انام / درّیست که آن سفته به الماس تو شد


 شمارهٔ ۱۰۰

می ده که ز جانم رمقی بیش نماند / صبرم ز دل مصلحت اندیش نماند
حیض همه روزه داشت زان شد مستور / وز دختر رز هیچ که عذر پیش نماند


 شمارهٔ ۱۰۱

آن به که ز روزگار نیکی ماند / کز بد همه زشت و مرده ریگی ماند
با اهل صفا پیاله از دست منه / تا در خم روزگار سیکی ماند


 شمارهٔ ۱۰۲

دروازه‌ی روزگار اگر بربندند / و اجزای زمین به آسمان بربندند
برمی‌دهد از مهر زمین دل من / تا روز اجل که آیم از سر بندند


 شمارهٔ ۱۰۳

در حلقه عشق هر که را جا کردند / دل فارغش از معاد و مبدا کردند
تو دیده نداری که بینی گرنه / سرّیست که بر دو کون پیدا کردند


 شمارهٔ ۱۰۴

ای یار به تو گر دگری بفرستند / در هستی خویشت اثری بفرستند
با خویشتنت از دگری نیست خبر / بس بی‌خبری، باخبری بفرستند


 شمارهٔ ۱۰۵

مهر و مه اگر مهر نگینت بوسند / هر جا که قدم نهی زمینت بوسند
بر قاعده‌ی خلیفه می شاید اگر / شاهان زمانه آستینت بوسند


 شمارهٔ ۱۰۶

این دم همه کس را نبود تا که زند / در عشق منادی تولا که زند؟
ما هیچ به خود نه‌ایم و با او همه‌ایم / آری لِمَنِ المُلک به جز ما که زند؟


 شمارهٔ ۱۰۷

آن‌ها که همیشه در قیامت باشند / پیوسته کشنده‌ی غرامت باشند
از دل همه روزه در غرابت افتند / وز بد همه ساله در ملامت باشند


 شمارهٔ ۱۰۸

با ما نه کند مگر از آنها که کند / گر چه نبود عجب چنان ها که کند
نه روی شفاعت خطاها که کنیم / نه طاقت صبر امتحان ها که کند


 شمارهٔ ۱۰۹

عشقی که چو عشق ماست نقصان نکند / آن به که زیاده روی پنهان نکند
خاصیّت عشقی که مجازی نبود / دردیست که جستجوی درمان نکند


 شمارهٔ ۱۱۰

ناهید زرشک پیرهن پاره کند / کز دور نظر تیز درین باره کند
خورشید که صنعتش مرصّع کاریست / زیبد که نگین‌هاش سیاره کند


 شمارهٔ ۱۱۱

هر جا که گدایی و شهی خواهد بود / هر یک زدوگانه را رهی خواهد بود
بیدادی برمی‌کشم و می‌گویم / نیکست که هم داد گهی خواهد بود


 شمارهٔ ۱۱۲

آن کو زمی شبانه مخمور بود / نزدیک خرد ز زندگی دور بود
دل سوخته آتش غم را مرهم / خونیست که نامش آب انگور بود


 شمارهٔ ۱۱۳

در فطرت من گر گل و گر خار بود / اینجا سخن بیهده بسیار بود
حق می‌گویم که دوست با دوست رسد / من می دانم که یار با یار رسد


 شمارهٔ ۱۱۴

هرگز دل من زبخت خشنود نبود / می خواست ولی زعشق پر سود نبود
بگذشت شب عمر و در و حاصل من / چون اول افسانه همه بود و نبود
